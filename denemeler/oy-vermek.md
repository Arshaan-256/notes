Bu yazıyı Haziran 2015 seçimleri öncesinde yaşanan pozitif havadan aldığım
gazla, Ekşi Sözlük'te sandığa gitmeyeceğini söyleyen yazarlarla yaptığım
mesajlaşmalardan sonra yazmıştım. Yaklaşık dört sene sonra tekrar okuduğumda ne
kadar naif olduğumu görünce kendi kendime güldüm.

-- Mart 2019

---

Oy vermemenin günümüz Türkiyesi'nde etkili bir tepki gösterme şekli olduğuna
inananlardan değilim. Aynı zamanda oy vermenin vatan borcu olduğuna da
inanmıyorum. Ülkelerin sınırları içerisinde yaşayan vatandaşlarına mümkün olan
en iyi yaşam standartlarını sağlaması haricinde herhangi bir kutsal değeri
olduğunu düşünmüyorum. Eğer bir ülkenin size sağladığı imkanlardan memnun
değilseniz ve başka bir ülkeye yerleşecek imkanınız varsa durduğunuz kabahat.
Eğer kısa vadede böyle bir imkana sahip değilseniz, yaşadığınız ülkenin
koşullarına da bağlı olarak, elinizdeki en mantıklı eylem seçeneği oy
vermektir.

Verdiğiniz oya sahip çıkmanız gereken, başta internet olmak üzere sesinizi
duyurmanızı sağlayacak her türlü iletişim aracını kendi kontrolüne almaya
çalışan, kendinden olmayan her topluluğa nefretle bakan, her türlü yasayı,
kuralı tamamen kendi menfaatine göre eğip büken bir partinin hükümdarlığı
altında; henüz birey olamamış, apolitik, örgütlenemeyen, tartışmayı
beceremeyen, otobüse binmek, kaldırımda yürümek gibi en basit eylemlerde bile
birbirine saygı gösteremeyen bir toplumda sokağa çıkmaktan medet ummak pratikte
ne yazık ki mümkün değil.

İktidar partisinin yerine gelecek hiçbir partinin elinde sihirli bir değnek yok.
Verdiğiniz oy kısa ve orta vadede umduğunuz kadar büyük bir değişiklik
getirmeyecek. Zira problem tek bir partinin yaptıklarından ibaret değil.
Yıllardır din ve vatan millet edebiyatıyla yozlaşmış bir toplumu ayağa
kaldırmak bir gecede olacak iş değil. Ama baraj sistemi, partilerin
milletvekili adaylarının halk tarafından seçilememesi gibi genellikle herkesin
hemfikir olduğu sorunları iktidar partisinin yeniden seçilmesi halinde
çözülmeyeceği neredeyse kesin. 10 küsür yıllık iktidarları boyunca yaptıklarına
bakınca durumun daha da kötüye gitmeyeceğini de gösteren en ufak bir işaret
yok.

"Beni temsil eden bir parti yok" kulağa hoş gelse de ne yazık ki gerçekçi bir
argüman değil. Hayatta görüşlerinizi tam olarak temsil eden tek bir şey yok.
Yaptığınız seçimler o anki koşullara göre mümkün olan en iyisini elde etmekten
ibaret. Seçim yapılacak konu siyasi partiler olunca, özellikle Türkiye
gibi siyasetin seviyesinin yerlerde olduğu, demokrasinin şeklen varolduğu bir
ülkede görüşlerinizi tamamen yansıtan bir parti aramak Godot'yu beklemekten
farksız. Diyelim ki buldunuz, yüksek ihtimalle barajın dışında kalacak.

Sizi temsil edecek bir partinin meclise gireceği zamana kadar hiçbir şey
yapmadan oturup beklemek yerine pragmatik davranıp görüşlerinize en yakın
partiye oy vermek bana göre daha yapıcı bir eylem. "Ama o da yok" diyorsanız,
biraz zaman ayırıp partilerin seçim bildirgelerine göz atmanız faydalı
olabilir. Mutlaka aynı fikirde olduğunuz bir şeyler bulacaksınız.
