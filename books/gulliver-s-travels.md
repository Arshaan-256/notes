## Gulliver's Travels

### 2. kısım 6. bölüm

[...] Benim minik dostum Grildig, vatanın için fevkalade övgüler
yağdırdın. Açıkça şunu kanıtladın ki, yasalarınızı yapan kişileri
nitelendirecek en uygun özellikler; bilgisizlik, tembellik ve kötü alışkanlıktan
ibaret. Bu yasalarsa, bütün ilgileri ve yetenekleri saptırmaya, zihinleri
bulandırmaya ve görevden kaçmaya çalışan kişilerce açıklanıp yorumlanmakta ve
uygulanmakta. Saydıkların arasında, esasında zararsız olabilecek birtakım
kurumlar gözüme çarpmadı değil fakat bunların yarısı artık çok silikleşmiş,
geri kalanları da ahlaki çöküntülerle lekenenip kirletilmiş. Söylediklerinden
bir makam elde etmenin mükemmellik gerektirdiği sonucu çıkmadığı gibi, bir
insana erdemlerine göre asalet verildiği de söylenemez. Rahiplerin bilgileri ve
dindarlıklarıyla, askerlerin disiplinli çalışmaları ve kahramanlıklarıyla,
yargıçların doğruluklarıyla, senatörlerin vatan aşkıyla ya da danışmanlıkların
bilgelikleriyle yükseltildiklerine de bir türlü inanamıyorum. Yaşamanının büyük
bir bölümünü gezerek geçiren sana gelince, ülkendeki kötü alışkanlıkların
birçoğundan kaçınmış olman ümidi içindeyim. Ancak, anlattıklarından çıkardığım
kadarıyla ve ağzından kerpetenle aldığım yanıtlara bakılırsa; halkının büyük
çoğunluğunun, doğanın yeryüzünde kıvrılarak sürünmesine göz yumduğu o küçük
tiksinç solucan türünün en zararlıları olduğu sonucuna varmamak elde değil.


### 3. kısım 8. bölüm

[...] Dünyadaki devrimler ile büyük girişimlerin kökeni ve gerçek nedenleri
hakkında bilgilendirildiğimde, insanların bilgelik ve dürüstlük konusunda ne
denli düşük ve başarılarını ne denli alçakça tesadüflere borçlu olduklarını
gördüm.

[...] Üç kral da, saltanatları boyunca hiçbir zaman erdem sahibi kişilere yer
vermediklerini; verdikleri durumlarda ise, yanlışlıkla ya da sırlarını
paylaştıkları başbakanlarının kalleşliğini yüzünden verdiklerini iddia
ediyorlardı. Üstelik tekrar dünyaya gelseler bunu yine yapacaklardı. Büyük bir
mantık gücüne dayanarak, bir krallık tahtının ahlaki çöküntülerle
desteklenmediği sürece devam edemeyeceğini çünkü erdemin içine soktuğu o
olumluluk, direnç ve güven duygusunun, halkla ilgili işlerin yürütülmesinde
insanın önünde sürekli köstek olacağını ileri sürüyorlardı.

[...] Devletlere ve hükümdarlara büyük hizmetleri geçmiş insanlarla ilgili çok
şey okumuş ve onları da görmek istemiştim. Bir sorup soruşturunca, adlarının
hiçbir kayıtta yer almadığını söylediler. Yalnızca tarihe mal olmuş birkaç tane
büyük hilebaz ve vatan haininin adı geçiyordu. Diğerlerine gelince, bunların
adını bile duymamıştım. Hepsi en mahzun halleri ve berbat kıyafetleriyle önümüze
dikildiler; birçoğu gözden düşerek sefalet içinde öldüklerini söylüyordu. Geri
kalanları ise darağacını boylamışlardı.

### 4. kısım 5. bölüm

Savaş sanatına yabancı biri olmadığımdan, büyük küçük toplardan, tüfeklerden,
karabinalardan, tabancalardan, mermilerden, baruttan, kılıçlardan, süngülerden,
kuşatmalardan, geri çekilmelerden, saldırılardan, el altından çökertme
hareketlerinden, karşı hareketlerden, deniz savaşlarından bir bir söz
ettim. İçinde binlerce insanla batan gemileri, her iki taraftan binlerce kişinin
ölmesini, ölenlerin iniltilerini, havada uçuşan kol ve bacakları, duman, gürültü
ve kargaşayı, atların altında ezilerek ölenleri, kaçış, kovalama ve utkuyu,
köpek, kurt ve yırtıcı kuşlara yem olarak bırakılan savaş alanlarına saçılmış
leşleri, yağmalamaları, soymaları, ırza geçmeleri, yakıp yıkmaları... Sevgili
milletimizin kahramanlığını ortaya koymak için de bir kuşatma sırasında yüz tane
düşmanın bir çırpıda yok edildiğini, bir o kadarının da bir gemide havaya
uçurulduğunu ve cesetler gökten parça parça aşağı inerken, herkesin büyük bir
eğlenceyle bunları seyrettiklerine tanık olduğumu Efendime bir bir anlattım.

Diğer ayrıntılara da tam girmek üzereydim ki, Efendim susmamı
emretti. Yahoo'ların doğasını anlayan herkes, böyle aşağılık bir hayvanın
güçleri ve marifetleri dekötülüklerine eş değerde ise, bu söylediğim her şeyi
yapabileceklerine kolayca inanabilirdi. Ancak, konuşmam Efendimin tüm türe olan
tiksintisini iyice arttırmış, kendisinin daha önce tümüyle yabancı olduğu bir
şey kafasını kurcalamaya başlamıştı. Kulakları böyle iğrenç sözlere alıştıkça,
bunları daha az tiksinç bulabileceğini sanmıştım. Kendi ülkesinin Yahoolarından
nefret etmesine karşın, yine de bu Yahoo'ları o iğrenç özelliklerinden ötürü,
zalimliğinden dolayı bir Gnnayh'ı (bir çeşit yırtıcı kuş) ya da toynağını
kestiği için bir sivri taşı suçladığından daha fazla suçlamıyordu. Ancak, aklı
olduğunu sanan bir yaratığın böyle alçaklıkları yapabilecek yetiye sahip
olduğunu görünce, bu yeteneğin soysuzlaşmasının, zalimlikten de öte bir kötülüğe
dönüşmesinden korkuyordu. Buna dayanarak bizdekinin akıl olmadığını
düşünüyordu. Bizler yalnızca doğal kötücül yanlarımızı daha bir arttıran kimi
özelliklere sahiptik.

### 4. kısım 8. bölüm

Gördüğüm kadarıyla Yahoo'lar, bütün diğer hayvanlar arasında en kalın kafalı
olanlarıydı. Yetenekleri, yük taşımanın ya da çekmenin ötesine bir türlü
varmıyordu. Fakat fikrimce, bu kusurları esasen inatçı ve aksi mizaçlarından
kaynaklanıyor. Çünkü son derece kurnaz, kötücül, hain ve kinciler. Güçlü
kuvvetli, fakat korkaklar; bu yüzden de küstah alçak ve zalimler.
