* Atatürk, her şeyden önce bir Bizans-Osmanlı Generalidir. Bizans-Osmanlı ise,
  Sümerlerden beri gelen uygarlıklar, imparatorluklar ve devletler zincirinin,
  o doğulu; devleti her şeyden üstün tutan, bu gün moda deyimiyle “sivil
  toplum” denen, devlete karşı her türlü halk örgütlülüğü ve inisiyatifinde
  kendi varlığına bir tehdit gören ve onu yok eden kahredici devletçiliğinin
  son halkasıdır.

  Dolayısıyla Atatürk de binlerce yıllık bu geleneğin, olağan bir
  cisimleşmesinden başka bir şey değildir. Bu kapıkulları için, varoluşlarının
  temel koşulu olan devletin varlığı ve devamlılığı kendi başına bir amaçtır.
  İçe işlemiş temel kavrayışta,  Devlet, insanlar, halk ya da ulus için değil,
  İnsanlar, ulus ya da halk devlet için vardır.

* Atatürk’ün sık sık bir Jakoben olduğu söylenir. Atatürk bir Jakoben değil,
  bir Bonapart’tır. Bir Robespiyer ya da Marat değil, bir Napoleon’dur.

* Jakobenizm, burjuva karakterdeki tarihsel görevlerin “avamca”, yani geniş
  yoksul kitlelerin meşrebiyle, gerçekleştirilmesidir. Yoksul kitlelerin bu
  devrimci yükselişleri ise daima, sonradan Bonapart’ların darbelerinin kurbanı
  olmuşlardır. Bu sadece modern değil, bütün tarihte görülebilecek bir
  eğilimdir ve iki farklı tarihsel tipe karşılık düşerler. Devrimci dalgaların
  yükselişler, Hazreti Ali, Robespiyer, Marat, Lenin, Troçki’leri öne çıkarır;
  Bunu izleyen reaksiyon dönemleri ise Muaviye, Napolyon, Stalin’leri
  yükseltir. Birinde yoksul kitlelerin tarihsel inisiyatifi ve
  örgütlenmelerinin damgası, diğerinde ise bunların dağıtılması, devletleşme,
  devletin ve devletçiliğin damgası döneme ve tarihsel kişiliklere damgasını
  vurur.

* Birinci Dünya Savaşı sonunda Osmanlı’nın yıkılışı, Anadolu’da çeteler ve öz
  savunma biçiminde halk örgütlenme ve direnişlerinin gelişimine yol açmıştı.
  “Kurtuluş Savaşı”ndaki gerilla savaşı dönemi, bir bakıma, İslamiyet’in ilk
  yükseliş dönemine; veya Fransa’daki Paris san kilotlarının (baldırı
  çıplakların) Jakoben iktidarı dönemine; veya Ekim devriminin ilk yıllarına
  benzetilebilir. Eğer tarihsel kişiliklerle paralellikler kurmak gerekirse,
  Robespiyer’lerin, Marat’ların, Lenin ve Troçki’lerin, Ali’lerin Türkiye’deki
  karşılığı, Çerkez Ethem ve silahlı halktan başka bir şey olmayan çetelerdi.

  Atatürk’ün yükselişi, bu Jakobenizmin ezilmesinin tarihidir. Bu da iki önemli
  aşamada gerçekleşir. İlk aşamada, Batılı Emperyalistler’den Londra’da garanti
  alındıktan sonra, kısa zaman içinde, Ali Fuat Cebesoy, Batı Cephesi
  komutanlığından alınır, Çerkez Ethem kuvvetlerinin tasfiyesine girişilir ve
  Karadeniz’de Suphi ve arkadaşları öldürülür.

  Bu gelişmeler, bir bakıma, Türkiye’de Jakoben egemenliğine son veren
  Thermidor adlı karşı devrime benzer.

* Üçüncü Meşrutiyet’te millet vekilleri iyi kötü siyasi iktidara sahiptiler,
  Cumhuriyet’te ise onlar, Atatürk tarafından atanan birer basit birer
  memurdular ve hiç bir gerçek güçleri yoktu. Cumhuriyet aslında, padişahsız
  bir padişahlıktan başka bir şey değildi.

* Atatürk bir Bonapart’tır. Ama Bonapart’ların bir özelliği, öldürdüklerinin
  tarihsel vasiyetini gerçekleştirmektir. Napolyon, Fransız devriminin, Bismark
  1848 devriminin tarihsel vasiyetini, yukarıdan gerçekleştirmek zorunda
  kalmışlardır. Atatürk de, öldürdüğü burjuva devriminin tarihsel vasiyetinin
  bir gerçekleştiricisidir elbette bir Bonapart olarak. Yalnız onlardan temel
  bir farkı vardır. Onların, bulundukları ülkelerde iyi kötü gelişmiş bir
  burjuvazi vardı, Türkiye’de ise, Ermeni ve Rum katliamlarıyla ve
  mübadelelerle tasfiye edilmişti bu burjuvazi. Bu nedenle, Türk Bonapartizmi,
  burjuvaziden ziyade, Ermeni ve Rum burjuvazisinin mallarına konan Müslüman
  taşra bezirganlığının ve ağalığının, politik iktidardan uzaklaştırılmasıdır.

* Elde kalan tek burjuvazi, zaten Rum ve Ermeni burjuvazileri karşısında Türk
  ulusunu yaratarak kendine bir temel arayan Musevii burjuvazidir. Bu burjuvazi
  ile yaratılmak istenen ulus arasındaki kültürel kopuklukların ortadan
  kaldırılmasıdır o kıyafet inkılapları. Herkes şapka giyerse kimin Müslüman,
  kimin “gavur” olduğu anlaşılamazdı.

  Ne var ki, Türkiye’deki Bonapartizm, klasik Bonapartizm’den farklı olarak,
  daha doğarken, tekelci ve devletçi olarak doğar. Böylece, batıda
  o burjuvazinin rekabetçi döneminin, kimi özellikleri bile yaşanılamaz.
  Atatürk’ün Devletçiliği de özünde budur.

* Kemalizm ise, cılız burjuvazinin yerine ikame olmuş bir bürokratik
  diktatörlük olduğundan, kapitalist ülkeleri örnek alıyordu ve bunlar aynı
  zamanda burjuva demokrasileriydi. Dolayısıyla, geri ülkelerdeki sosyalist
  devrimleri yapanların, demokrasi diye bir hedef ve denemeleri olmaz iken;
  Kemalizm’in Serbest Fıkra denemeleri ve daha sonra çok partili sisteme geçiş,
  ona belli bir esneklik kazandırmış bu da onun ömrünü uzatmıştır.

* Kemalizm, Osmanlı yadigarı bir bürokratik kastın egemenliğini ve çıkarlarını
  koruma ve pekiştirmenin çok özel bir biçimidir. Bu bakımdan Stalinizm’den çok
  daha güçlü bir geleneği vardır. Stalinizm bir işçi devriminin ardından bir
  karşı devrimle bir bürokrat tabakanın iktidara gelişiydi, Kemalizm ise, zaten
  iktidarda olan bir bürokrat tabakanın, bu iktidarı yeni tarihsel koşullara
  uyarlamasıydı.

* Bu bürokrasi, çok sıkıştığında, “Gereğinde Şeytan da oluruz Bolşevik de” veya
  “Memlekete komünizm lazımsa onu da biz getiririz” diyebilen bir zümredir. Bu
  güne kadar iktidarını Kürtlerin inkarıyla sürdüren bu zümre yarın bir
  numaralı Kürtçü de olur. Yeter ki ipler elinde olsun.

* Pek ala çok dil ve kültürlü bir Kemalizm de mümkündür. Ama demokratik bir
  cumhuriyetle Kemalizm bir arada var olamaz. Demokratik bir Cumhuriyette
  gerçek iktidar halkın seçilmiş temsilcilerinin elinde olur, bürokrasinin
  değil.

[Kaynak](https://demirden-kapilar.blogspot.com/2013/11/ataturk-ve-kemalizm-uzerine-dort-eski.html)
