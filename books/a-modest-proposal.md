# Alçakgönüllü Bir Öneri

*Jonathan Swift*

## Ruhun Mekanik İşleyişi Üzerine Düşünceler (1704)

Bence yerlilerin diniyle bizim dinimiz arasındaki fark şundan öteye pek
geçmiyor: Onlar daha çok korkuları nedeniyle, bizlerse daha çok arzularımız
nedeniyle dizlerimizin üstüne çöküp Tanrı'ya yakarıyoruz; onlar daha çok dua
ediyorlar, bizse daha çok lanetliyoruz.

Yerlilere duyduğum saygı, ibadetlerinin ve tanrılarının iktidar alanlarını çok
iyi belirleyebilmelerinden, beyaz Tanrı kültünün kendi külterine karışmasını
engelleyebilmelerinden kaynaklanıyor. Bizler bu konuda onlara hiç mi hiç
benzemiyoruz: Akla dayandığımızı ileri sürerek bir görünmez gücün egemenlik
alanını olabildiğince genişletirken, diğerinin egemenlik alanını elimizden
geldiğince kısıtlamaya çalıştık; sonuçta da iyi ile kötü konusunda büsbütün
cahil kalıp ikisini belirleyen sınırları fena halde birbirine karıştırdık.

### Alıntılar

* Ne var ki her bireyin tüm evrenin kendisiyle ilgilendiğini sanması, insan ne
  denli kendini beğenmiş olduğunu ortaya koymaktan öte bir yarar sağlamıyor.
* Sızlanıp durmaktan, hayaller görmekten, saçma sapan konuşmaktan başka işe
  yaramayan değersiz bir ölümlüyü gören bir varlığın, cennetten ya da
  cehennemden kalkıp da onu herhangi bir biçimde etkileme zahmetine katlanması
  ya da işini gücünü bırakıp onu gözlemlemeye koyulması fikri akla yatkın mıdır?
* [...] erkek olsun, kadın olsun bütün insanlar arasında aşka en fazla eğilimli
  olanlar, yapıları gereği, kendilerini dine adamış, ruhani deneyimler yaşama
  yetisine sahip kişilermiş gibi görünüyor; zaten cinsel arzu da diğer ateşlerle
  aynı kıvılcımdan çıkar; bu ateşli kardeş sevgisi ruhu da yüksek mertebelere
  çıkarır.

## Çeşitli Konular Üzerine Düşünceler (1706)

### Alıntılar

* Öyle güçlü bir dini inancımız var ki, ancak yüreklerimizi nefretle
  doldurmamıza yetiyor, birbirimizi sevmemize değil.
* Vaizler ve hatipler açısından olumlu bakış iyi bir özelliktir, çünkü bunlar
  kendileri inanmış/ikna olmuş göründükçe, kitleleri onların düşüncelerini ve
  muhakeme biçimlerini benimsemeye de daha kolay zorlarlar.
* Din, büyümüş bir çocuk gibidir; onu daima, tıpkı çocukluk döneminde olduğu
  gibi, mucizelerle beslemek gerekir.
* Bilinmezlik ve kuşku içinde asılı kalarak yaşamak acı bir şeydir; örümceklere
  özgü bir yaşamdır.
* Politika, sözcüğün en yaygın kullanımı açısından bakıldığında, yozlaşmadan
  başka bir şey ifade etmez.

## İngiltere'de Hıristiyanlığın Kaldırılmasına Karşı Bir Savunma (1708)

### Alıntılar

* Dünyanın bir zamanlar el üstünde tuttuğu bazı sözcüklerden, içleri bütünüyle
  boşaltılmış, ortaya çıkmalarına neden olan durum bütünüyle ortadan kalkmış
  olsa dakurtulmak pek güç oluyor.
* Adalet, dindarlık, yurtseverlik gibi aptalca kavramlarımızın hepsinin,
  Tanrı'ya, gelecekte kurulacak daha iyi bir devlete, cennete, cehenneme ilişkin
  bütün fikirlerimizin önyargılı dinsel eğitimden kaynaklandığını söylemenin o
  zamanlar belki bir anlamı vardı.
* Bir devletin iç barışı, insanların önüne birkaç ayin atmakla korunabiliyorsa,
  bu, kimsenin sırtını dönemeyeceği bir pazarlıktır.
* Yurtdışındaki rahibe manastırları bana çok akıllıca kurumlarmış gibi geliyor;
  çünkü insan tutkuları arasında, kendini bu tarikatlardan bazıları aracılığıyla
  dışarıya akıtmak istemeyen hemen hemen hiçbir dengesizlik yoktur; bu
  tarikatlar kuşkucular, kederliler, kendini beğenmişler, suskunlar, siyasiler
  ve marazlılar için kendilerini sonuna kadar tüketebilecekleri ve zararlı
  dumanlarını çevreye yayabilecekleri sayısız inziva köşesi oluştururlar. Bu
  adada yaşayan bizler, seslerini çıkarmadan otursunlar diye bu gibi insanların
  her biri için birer dinsel mezhep yaratmak zorundayız. Hıristiyanlık ortadan
  kaldırıldığı anda, onlara iş bulmak ve gönüllerini eğlendirmek için yasaların
  başka bir yol bulması gerekecektir.
* [...] açtığınız kapının ne denli büyük olduğunun ne önemi olabilir, o kapıdan
  girmemeye bir onur ve değer atfeden insanlar olacaksa her zaman?
* [...] Hıristiyanlığın bütünüyle yok edildiğini varsaysak bile, insanların
  başka bir tapınma yöntemi bulmadadan rahat etmeyecekleri kesindir; bu tapınma
  yöntemi de, şaşmaz bir biçimde gene boş inançlara yol açacaktır; boş inançlar
  da, eninde sonunda Katoliklik öğretisine ve ibadet biçimlerine saplanıp
  kalacaktır.

  İşte bu nedenle, buraya kadar söylediklerimi bir yana bıraksak bile,
  Hıristiyanlığı ortadan kaldırmak üzere bir yasa tasarısı sunulması gündeme
  gelirse, yüksek müsaadelerinizle ben bu tasarıda bir düzeltme yapılmasını
  önermek isterim: Hıristiyanlık sözlüğü yerine, genel anlamıyla din sözcüğü
  konmalıdır; benim düşünceme göre bu sözcüğün kullanılması, Hıristiyanlığın
  kaldırılmasını önerenlerin amaçladıkları sonuçların hepsini daha iyi
  gerçekleştirmeye hizmet eder. Çünkü meraklı ve araştırmacı her insan, bugün
  Kutsal Kitap'ın dayattıklarını en etkili biçimde geçersiz kılsak bile, bir
  Tanrı'nın varlığına ve onun ihsan ettiklerine inanmayı sürdürdüğümüz müddetçe
  kötülüğün kökünü kazımış olmayacağımız gerçeğini önceden görebilir.
