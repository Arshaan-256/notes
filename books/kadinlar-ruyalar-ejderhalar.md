# Kadınlar Rüyalar Ejderhalar

*Ursula K. Le Guin*

## Önsoz

*Bülent Somay*

* Postmodern bir çağda yaşıyor olmanın bilinci, insanı bilinemezciliğe,
  küstahlığa ve sinizme de sürükleyebilir, bilgeliğe de.
* Rüyalarını hatırlamayanlar, ejderhalara da inanmazlar. Elflere, ve cinlere,
  peri kızlarına ve büyücülere de inanmazlar. Çünkü hem ejderhalara hem de
  M16'lara ve karadan karaya balistik füzelere aynı anda inanmak imkansızdır.

## Rüyalar Kendilerini Açıklamalı

* Üç küçük adaya çocuklarımın bebeklik adlarını verdim; bir dünyayı yoktan
  varetme özgürlüğünü ele geçirince insan biraz dalgacı ve sorumsuz oluyor.
  (İktidar insanın ahlakını bozar.)

* [Ged adı üzerine konuşuyor.] Bu arada "Ced" diye okunmadığını da belirteyim.
  Bu daha ziyade dağlarda yaşayan bir münzevinin adı olurdu. Çoğu kişi sorduğu
  için söylüyorum, yazdılığı gibi okunuyor. İsim icat ederken bilinçli bir
  biçimde müdahale ettiğim tek alan, ismin telaffuz edilebilir olması. Çok
  korkutucu görünmesinler diye [...] okundukları gibi yazıyorum; ister
  İngilizce seslilerle, isterse de İtalyanca seslilerle okunabilirler.

* Sanırım *Yerdeniz Büyücüsü*'nün en çocuksu yanı, konusu: Büyümek.

  Büyümek, benim yıllarımı alan bir süreç oldu; bu süreci otuz bir yaşımda
  tamamladım - ne kadar tamamlanabilirse; o yüzden de çok önemsiyorum. Çoğu
  genç de önemser. Ne de olsa esas işleri budur: Büyümek.

## Amerikalılar Ejderhalardan Neden Korkar?

* [...] iş adamının değerler sisteminde, eğer bir edim hemen ve elle tutulur
  bir kar sağlamıyorsa, haklı gösterilemez. Dolayısıyla, Tolstoy veya Tolkien
  okumak için tek mazereti olan kişi, bu iş için para alan İngilizce
  öğretmenidir. İşadamımızsa, ara sıra kendine best-seller okumak için izin
  verebilir: iyi bir kitap olduğu için değil, sadece çok sattığı, yani başarı
  ve para kazanmış olduğu için. Para işleriyle uğraşan kişinin o tuhaf gizemli
  zihninde bu başarı, o kitabın varoluşunu haklı çıkarır; best-seller okuyarak,
  bir nebze de olsa, başarının iktidarını ve büyüsünü paylaştığını hisseder.
  Laf aramızda, eğer buna da büyü denmezse, ben büyünün ne olduğunu bilmiyorum
  demektir!

* Amerika'da yaygın olarak erkek çocuk ve erkek, kendi erkekliğini tanımlarken
  bazı eğilimleri, toplumumuzda "kadınca" veya "çocukça" olarak görülen bazı
  insani yetileri ve potansiyelleri reddetmeye zorlanır. Bu eğilimlerden veya
  potansiyellerden biri de, en gerçek ifadesiyle, insanın tamamiyle temel
  melekelerinden biri olan hayal gücüdür.

* Kelimenin gerçek anlamında, bir şeyi disiplin altına sokmak, onu baskı
  altında tutmak değil, eğitmek, gelişmesi, harekete geçmesi, verimli olması
  için teşvik etmesi demektir.

* Hayal gücünün bastırılabileceğinden emin değilim. Eğer çocuktaki hayal
  gücünün kökünü gerçekten kazıyabilirseniz, o çocuk büyüyünce bir patates
  olur.

* Sahte gerçekçilik zamanımızın kaçış edebiyatıdır. Bunun en aşırı örneği de,
  o bütünüyle gerçekdışı şaheseri, günlük borsa raporlarını okumaktır.

* [...] Çalışkan, düzgün, sorumlu bir yurttaş, eğitim görmüş, olgun bir kişi,
  bakıyorsunuz ejderhalardan korkuyor, hobbitlerden korkuyor, perilerden ödü
  patlıyor. Bu çok komik, ama aynı zamanda korkunç. Bir şeyler fena halde ters
  gitmiş.

* [...] "Hayal gücüyle yaratılmış kurmacanın yararı dünyayı, çevrendeki
  kişileri, kendi duygularını ve kaderini daha derinlemesine anlamanı
  sağlamaktır."

* Hayali bir yanardağın içine sihirli bir yüzük atmaya çalışan hobbitin
  sorunlarını okumakla öğrenebileceğimiz şeyin, sosyal konumunuz, maddi
  başarınız ya da gelirinizle hiçbir ilgisi yoktur. Hatta bir ilişkisi varsa,
  bu tam tersine bir ilişkidir. Fantazi ve para birbirleriyle ters orantılı
  olarak gelişirler. İktisatçıların Le Guin Kanunu olarak bildikleri bir
  kanundur bu.

* Yetişkin bir insan ölü bir çocuk değil, yaşamayı başarmış bir çocuktur.

* [...] fantazi elbette hakikidir. Olgulara dayanmaz, ama hakikidir. Çocuklar
  bilir bunu. Yetişkinler de bilir, zaten çoğu bu yüzden fantaziden korkar.
  Fantazideki hakikatin, yaşamaya mecbur edildikleri ve kabullendikleri hayatın
  sahteliğine, kofluğuna, gereksizliğine, sıradanlığına karşı bir meydan okuma,
  hatta tehdit oluşturduğunu bilirler. Ejderhalardan korkarlar, çünkü
  özgürlükten korkarlar.

## Çuval Kuramı ve Kurgu

* İnsan haftada on beş saat çalışmayla hayatını kazanabiliyorsa, başka şeyler
  için pek fazla zamanı kalıyor demektir. O kadar ki, belki de hayatlarını
  renklendirecek çocukları, el işçiliği, aşçılık, şarkı söylemek gibi
  yetenekleri ya da kafa yoracak pek enteresan düşünceleri olmayan huzursuz
  tipler, bu zaman bolluğu yüzünden şöyle bir dolanıp mamut avlamaya karar
  vermiş olabilirler. Sonra da, becerikli avcılar sırtlarında bir ton et, bol
  bol fildişi ve bir hikaye taşıyarak yorgun argın geri dönüyorlardı. Hayatı
  değiştiren şey et değildi burada. Hikayeydi.

* Kültürün doğuşu ve gelişimi sokmaya, parçalamaya, öldürmeye yarayan uzun ve
  sert aletlerin kullanımıyla açıklandığı müddetçe, kendime orada bir pay ne
  görebilmiş, ne de istemiştim.

## Bilimkurgu ve Bayan Brown

* Ben, insanın her şeyin veya fazla bir şeyin ölçüsü olduğunu düşünmüyorum.
  İnsanın hiçbir şeyin sonu veya son noktası olmadığını, ortası hiç olmadığını
  düşünüyorum. Ne olduğumuzu, kim olduğumuzu ve nereye gittiğimizi bilmiyorum,
  zaten bildiğini söyleyenlere de inanmıyorum [...] Bildiğim tek şey, burada
  olduğumuz ve bu gerçeğin farkında olduğumuz, bu gerçeğin bizi farkında
  olmaya, kulak vermeye zorladığıdır.

## Çocuk ve Gölge

* Adam, uygar olan her şey -- bilgili, kibar, idealist, nezih. Gölge ise,
  nezih, uygar bir yetişkin olma sürecinde baskı altına alınan her şey. Gölge,
  adamın engellenmiş bencilliği, itiraf edilmemiş arzuları, hiç etmediği
  küfürler, hiç işlemediği cinayetler. Gölge onun ruhunun karanlık yüzü, kabul
  edilmeyen ve kabul edilemez olan.

* Gölgesi olmayan bir gövde nedir ki? Hiçbir şey, bir biçimsizlik, iki boyutlu
  bir çizgi roman karakteri. Kötülükle olan derin ilişkimi inkar edersem, kendi
  gerçekliğimi de inkar etmiş olurum.

* Bir gencin bu evrenin kötürümleştirici kendini suçlama ve kendinden iğrenme
  durumunu atlatabilmesinin tek yolu, o gölgeye gerçekten bakması, onunla
  yüzleşmesi, siğilleri, dişleri, sivilceleri ve pençeleriyle onu kendisi
  olarak, kendisinin bir *parçası* olarak kabul etmesidir.

* Kendini bilmeye, yetişkinliğe, ışığa yapılan yolculuğun rehberidir gölge.

* Hayvan akıl yürütmez, ama görür. Ve tereddütsüz davranır, "adaletle", uygun
  bir şekilde. Tüm hayvanlar işte bu yüzden güzeldir. Yolu, eve giden yolu
  hayvanlar bilir. Rehber içimizdeki hayvan, ilkel, kara kardeş, gölge ruhtur.

* Frodo ve Gollum'un ortak yanları yalnızca ikisinin de hobbit olması değildir;
  aynı zamanda aynı kişidirler ve Frodo bunu bilir. Frodo ve Sam aydınlık
  yüzdürler. Smeagol-Gollum ise gölge yüzü. Sonuçta ikincil figürler olan Sam
  ve Smeagol ortadan kaybolurlar ve uzun bir arayışın sonunda kalanlar yalnızca
  Frodo ve Gollum olur. Ve son anda Güç Yüzüğüne sahip çıkmaya kalkan iyi Frodo
  kaybeden olur; Yüzüğü ve onunla birlikte kendisini yok eden kötü Gollum ise
  arayışı sonucuna ulaştırır.

* Onlar [1], yeteri kadar elektrik ışığı yakılırsa gölgelerden kolaylıkla
  kurtulacağımıza inanırlar sanki.

  [1] UKL burada ABD'deki fantazi türüne yönelik önyargılara sahip insanlardan
  (eğitmenler dahil) bahsediyor.

* Esas *budur* gerçeklikten kaçmak; kötülüğü bir "sorun" gibi ortaya koymak,
  kendisi gibi değil: Kötülük, eğer insan gibi yaşamak istiyorsak, bütün
  yaşamımız boyunca karşılaşacağımız, yeniden ve yeniden hesaplaşacağımız, ve
  kabul edeceğimiz, ve birlikte yaşayacağımız acılar, azaplar, yazıklar,
  kayıplar ve adaletsizliklerdir.

* Bilgiye, kendimizi bilmeye ihtiyacımız vardır. Kendimizi ve gölgemizi
  görmemiz gerekir. Çünkü gölgemizle yüzleşebiliriz; onu kontrol edebilir, onun
  rehberliğini kabul edebiliriz; böylece belki de büyüdüğümüzde, güçlenip
  toplum içinde sorumlu yetişkinler olduğumuzda, dünyada yapılan kötülükler,
  katlanmak zorunda olduğumuz adaletsizlikler, azap ve acı karşısında, ve o en
  sondaki nihai gölge karşısında, çaresizlikle teslim olmaya ya da
  gördüklerimizi inkar etmeye daha az eğilimli oluruz.

## Ruhtaki Stalin

* Sindirmeyi, baskıyı ve sansürü -kurumsallaşmış iktidarın olduğu her yerde
  sansür de vardır- yenmenin tek yolu, bunları reddetmektedir. Misilleme yapmak
  değil -sen beni susturmaya çalışırsan, ben de seni susturmaya çalışırım- hem
  araçlarını hem de hedeflerini reddetmek. Tümüyle üzerinden atlamak. Onlardan
  daha büyük olmak. Zamyatin'in yaptığı tam da buydu işte. Ruhen düşmanlarından
  büyüktü ve onların küçüklüğünün kendisine bulaşmasını, ufalmayı bilinçli
  olarak reddetti. Küçük pis oyunlar oynamadı. Stalin'i ruhuna sokmadı.

* Piyasanın hükmettiği yerde, moda hükmeder. Güzel sanatlar, tıpkı giyim,
  aşçılık ve ev dekorasyonu, vs. sanatları gibi, sürekli bir değişim baskısına
  maruz kalırlar; çünkü yenilik, kaliteden bağımsız olarak, pazarlanabilir,
  reklamı yapılabilir bir değerdir.

* Sahici yenilik, sahici özgünlük şüphe çeker. Tanıdık bir şeyin yeniden
  ısıtılıp önünüze sürülmesi değilse, ya da biçimde deneysel ama içerikte
  açıkça önemsiz ve sinik değilse, güvenli değildir. Oysa güvenli olmalıdır.
  Tüketicileri rencide etmemelidir. Tüketicileri *değiştirmemelidir*. Onları
  şoke etmek, *epater le bourgeois* [burjuvayı sersemletmek], kesinlikle
  yapılabilir şeyler; yüz elli yıldır yapılmakta olan bu, bu meslekteki en eski
  oyun. Şoke edin onları, sarsın, gıdıklayın, kıvranıp çığlıklar atsınlar --
  ama sakın düşündürmeyin. Eğer düşünürlerse, gelip bir kutu çorba daha
  almayabilirler.

* Rusların tuhaf tarafı, sanata, sanatın insanların zihinlerini
  değiştirebileceğine olan inançları. Bu yüzden sanatı sansür ediyorlar. Aynı
  nedenle de bir Soljenitsin'leri var. Her ülke hak ettiği hükümeti bulur,
  derler. Bence bunu "Her ülke hak ettiği sanatçıları bulur," diye tamamlamak
  gerekir.

* Resmi kurallar, "yapacaksın" ve "yapmayacaksın" emirleri olmadığında, insanın
  sansüre uğradığını farketmesi bile güçtür. Hiç acıtmaz çünkü. Hele kişinin
  kendi kendini olabildiğine, acımasızca sansür etmekte olduğunu görmesi daha
  da güçtür; çünkü bu kendi kendini sansür eylemine (eksiksiz bir toplumsal
  onayla) "piyasa için yazmak" denir.

* Umutsuzluk romanlarının niyeti uyarı yapmaktır çoğu kez, ama bence, tıpkı
  pornografi gibi, vardıkları yer çoğunlukla kaçış edebiyatıdır; yani eylemi
  ikame ederler, gerilimi azaltırlar. Bu yüzden iyi satarlar. Yazar ve okur
  için çığlık atma bahanesi oluştururlar. Yürekten bir tepki, o kadar. Şiddete
  otomatik bir tepki -- düşünmeyen bir tepki. Çığlık atmaya başlayınca, soru
  sormayı da bırakmışsınızdır.
