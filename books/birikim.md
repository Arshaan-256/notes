## Çanakkale Ruhu 2015

*Suavi Aydın* (Sayı: 312 - Nisan 2015)

[Oku](http://www.birikimdergisi.com/birikim-yazi/7146/canakkale-ruhu-2015#.Wuz7xHV96zd)

* Osmanlı ordusu bakımından hiçbir “zafer”in sözkonusu olmadığı, üstelik
  müttefiklerin henüz karaya asker çıkarmamış oldukları, yani tek bir
  tabancanın dahi henüz patlamadığı “arife günü” olan 24 Nisan’ı Çanakkale
  savaşlarını anmak amacıyla uluslararası bir gösteriye çevirmek, 24 Nisan’ı
  soykırımın başlangıç günü olarak anan Ermeni dünyasına ve onlara eşlik eden
  uluslararası kamuoyuna verilmiş en iyi ve en akıllıca cevap olmasa gerek.
  Avustralya ve Yeni Zelandalılar 25 Nisan’da “ANZAC günü” adıyla anma programı
  O gün Avustralyalılarla Yeni Zelandalılar kendi kayıplarını anmak için “özel”
  olarak toplanırlar. 25 Nisan’ın Türk ulusal tarihi açısından İstanbul’un
  işgal edildiği 13 Kasım 1918’den veya Yunan ordusunun İzmir’e çıktığı 15
  Mayıs 1919’dan bir farkı yoktur. O günü de değil, bir önceki günü “anma günü”
  haline getirmek ise ancak gülümsetebilir.

* Öte yandan 1915’deki Osmanlı ordusu sadece Türklerden ibaret bir ordu
  değildi, aksine Osmanlı ülkesinde asker toplanabilen her yerden sevk edilmiş
  çeşitli etnik gruplara hatta dinlere mensup bir terkipti. Doğal olarak
  savaştaki başarı da savaşa bilfiil iştirak etmiş olan bütün bu unsurlara
  ortak olarak aittir. Hatta bazı kritik anlarda icra ettikleri faaliyetlerle
  yer yer savaşın seyrini değiştiren Alman ve Avusturyalıları da hesaba katmak
  gerekir.

* Dolayısıyla Çanakkale’de savaşanlar Alman ve Avusturyalıların desteğinde
  harbe iştirak etmiş bir “imparatorluk ordusu”nun efradıydı, “millî bir
  ordu”nun değil! Türklerin ve Kürtlerin yanında, Çerkesler, Tatarlar,
  Gürcüler, Lazlar, çok sayıda Arap, hatta Ermeni ve Rumlar Osmanlı ordusunda
  müttefiklere karşı savaşmıştı . Örneğin Yarbay Mustafa Kemal'in emrindeki üç
  alaydan ikisinin (72. ve 77. alayların) askeri Arap, Yezidî ve Nusayrî idi.
  Bu yüzden savaş sırasında 19. Tümene “Halep Tümeni” adı takılmıştı ve
  Filistinli bir Arap olan 4. Ordu müftüsü Şeyh Esad eş-Şukayrî başkanlığında
  Arap din adamlarından oluşan bir heyet Gelibolu’da bizatihi bu tümeni ziyaret
  ederek moral vermişti . Dahası özellikle topçu birliklerinde önemli sayıda
  Alman ve Avusturyalı vardı . Bölgeyi savunan Osmanlı 5. ordusunun komutanı
  ile iki kolordusundan birinin ve tümenlerinden birinin komutanı Almandı.
  Savaşta hava ve denizaltı desteğini de Almanlar vermişti. Üstelik Osmanlı
  ordusunun moral unsurları da “ulusal” olmak yerine dinî ve emperyal öğelerle
  bezenmişti. Osmanlı İslâm tebasının seferberliğe Şeyhülislam fetvası ve
  padişahın mukaddes cihad ilânıyla davet edildiği unutulmamalıdır.
  İmparatorluğun asker kaynağı olan müslüman köylülerin bu savaşa millî bir
  bilinçle iştirak ettiğini ya da savaştan millî bir bilinçle döndüğünü
  tasavvur etmek ya hayalperestlikten ya da sonradan uydurulmuş bir temenniden
  ibarettir.

* Çanakkale muharebeleri üzerinden Atatürk mitosunun kuruluşu, Çanakkale
  muharebeleri içinde Mustafa Kemal Paşa'nın rolünün öne çıkarılıp diğer
  kumanda heyetinin geri plana atılması, hatta adlarının neredeyse hiç
  anılmaması şeklindedir. Yani bir anlamda, Mustafa Kemal'e atfedilen "yurt
  kurtarma" menkıbesi böylelikle daha gerilere çekiliyor ve 1915 gibi kritik
  bir yılda, örneğin maceracı Enver Paşa Sarıkamış'ta batağa saplanıp on
  binlerce insanın yok yere ölmesine neden olurken, Mustafa Kemal gerçek ve
  doğru bir amaç uğruna, yani "memleketi kurtarmak" adına hayatî bir iş yapıyor
  ve savaşa katılan bütün Osmanlı askerî ricali içinde öne çıkarılmış oluyordu.

* Üstelik bu kutsamaya, Arıburnu'nda patlayan şarapnelin sadece saatini
  parçalayıp ona hayatî zarar vermemesi türünden "göksel bir korunmuşluk"
  unsuru eklenerek menkıbe adeta dinselleştirilmiştir.

* Yarbay Mustafa Kemal'in taktik mevkiine ilişkin en açıklayıcı olay, müttefik
  çıkarmasının başladığı 25 Nisan 1915 sabahı cereyan etmişti. O anlar o sırada
  Kolordu Kurmay Başkanı olan Fahrettin Altay'ın anılarında şu şekilde
  anlatılır: "Kolordu komutanı [Esat Paşa] durumu daha yakından görmek için
  ileri hatlara doğru hareket etmişti. Mustafa Kemal'e niçin geri geldiğini
  sormuş, o da düşmanın artık ilerleyecek hali kalmadığını ve okuduğu bir
  raporda düşmanın büyük kuvvetlerinin Kabatepe kumsalına çıkmağa
  başladıklarını öğrenmiş olduğunu, bu sebeple o tarafa 77. Alay'ı gönderdiğini
  ve bu yeni duruma göre emir almak üzere geldiğini bildirmiş. Esat Paşa, daha
  evvel aldığı bilgileri bununla karşılaştırınca: ‘Bu raporda bir yanlışlık
  olacak. Kabatepe kumsalına yeni bir çıkarma yok. Siz geri dönün. Bütün
  kuvvetlerinizle düşmanı denize dökmeye çalışın...’ demiş.... [S]onradan
  anlaşıldı ki, düşman Arıburnu'nun hemen güneyindeki küçük kumsala yeni
  kuvvetlerini çıkararak Korku Deresi'nden Merkeztepe'ye gelmiş. Raporu yazan
  subay burasını Kabatepe kumsalı zannetmiş..” Bu olay, Mustafa Kemal'in her
  zaman isabetli kararlar veremediğini, zaten taktik mevkii gereği
  veremeyeceğini gösterir. Fahrettin Altay, Mustafa Kemal'in o andaki düşünce
  biçimini şöyle aktarır: "Arıburnu büyük kuvvetlerin karaya çıkmasına müsait
  değildir. Bu kuvvetler bizi çekmek için çıkarılmış olabilirler. Büyük
  kuvvetlerin Kabatepe kumsalına çıkmalarını beklemek lâzımdır". Tam
  o sıralarda anılan rapor gelmiş ve Mustafa Kemal tahmininin gerçek olduğunu
  zannederek 77. Alay'ı Kabatepe tarafına göndermiş, Esat Paşa durumun
  yanlışlığını aktarıp 27. Alay'la birlikte kuvvetlerinin bulunduğu yerde
  düşmana saldırmasını istemiş ise de, iş işten geçmiş ve o arada müttefikler
  zaman kazanıp Merkeztepe'yi tutarak Osmanlı kuvvetlerinin arasına girmişti.
  Tarihin şu garip cilvesine bakınız ki, Mustafa Kemal'in “büyük kuvvetlerin
  çıkmasına müsait değildir” diye düşündüğü Arıburnu sahili ve kuzeyindeki
  Anafartalar bölgesi, bütün muharebelerin en büyük çıkarmasına sahne olmuş ve
  bu çıkarma harekâtını püskürtmek, bu kez “Anafartalar Grubu Kumandanı”
  sıfatıyla yine Yarbay Mustafa Kemal'e düşmüştü.

* Bu taktik mevkide, atılganlığı, öngörüleri, aldığı bazı kararların
  muharebenin seyrine tayin edici bir etki yapması gibi askerî nitelikleri onu
  pek çok alt birlik komutanı içinde öne çıkarmış ve üstleri bu özelliklerini
  değerlendirerek onu, savaşın kritik bir döneminde kolordu seviyesindeki bir
  birliğin komutanlığına (“Anafartalar Grup Kumandanlığı”) tayin ederek ciddi
  bir sorumluluk yükleyebilmişlerdir. Şimdi, kimileri “olsun, işte en parlak
  komutan oydu, bu söylenenler de bunun ispatıdır” diyebilir. Lâkin hemen şu
  soru akla geliyor: En az Mustafa Kemal kadar Çanakkale muharebeleri sırasında
  öne çıkmış pek çok komutanın adı o zaman neden hiç anılmaz veya çoktan
  unutulmuştur? Örneğin Esat Paşa, Vehip Paşa, Cevat Paşa, Selahaddin Adil
  Paşa, Albay Halil Sami Bey, Yarbay Şefik Bey, 57. Alay Kumandanı Binbaşı
  Hüseyin Avni, Yarbay Kâzım Karabekir gibi… Örneğin neden Sakarya Savaşı’nı
  veya Büyük Taarruz’u konuşurken bu savaşların “kahramanı” ve zaferi temin
  eden kişi olarak öncelikle Mustafa Kemal Paşa’yı ve ikinci olarak İsmet
  Paşa’yı biliyoruz da, o savaşlarda taktik mevkiler işgal eden ve pekalâ pek
  çok kahramanca taktik müdahaleye imza atmış bulunan tümen kumandanlarının adı
  o kadar öne çıkmıyor? Hatta onların çoğunu hatırlamıyoruz bile… Çanakkale’de
  stratejik kumanda mevkiindeki Esat Paşa, Cevat Paşa gibi kumandanlar neden
  aynı derecede değer görmez ve anılmaz da oradaki bir tümen kumandanı, bütün
  zaferlerin yegâne mümessili ve müstahsili olarak bilinir?

* Özellikle Esat Paşa’nın rolü önem arz eder. 3. Kolordu kumandanı Esat Paşa,
  müttefik çıkarmasının yeri konusunda ordu kumandanı Liman von Sanders ile
  ihtilafa düşmüş ve çıkarma yerini doğru tahmin etmişti. Dolayısıyla Çanakkale
  muharebeleri sırasında stratejik öngörüsü bakımından birinci sıra her
  halûkârda Esat Paşa’nındır. Esat (Bülkat) Paşa bugün tamamen
  unutulmuş/unutturulmuş bir kişidir. Esat Paşa, Mustafa Kemal’in kendi
  tümenini çıkarma öncesinde yarımadanın güneyine hâkim olan Kocaçimen Tepe’de
  konuşlandırmak isteğini bu yüzden desteklemiş; ama tümen doğrudan ordu
  emrinde ihtiyatta tutulduğu için bunun için Liman von Sanders’in emri
  gerekmiştir. Çıkarma başladığında telefonla bir türlü Liman Paşa’ya
  ulaşamayan Esat Paşa, bunun üzerine onun yanına bizzat giderek onu
  yarımadanın güneyine kuvvet yığmak konusunda ikna etmeye çalışmıştı. Esat
  Paşa, Liman Paşa durumu kavrayıp karargâhını güneye taşıyana kadar da
  çıkarmaya karşı bütün harekâtı kendi insiyatif ve kararlarıyla yönetmiştir.
  Burada Mustafa Kemal’in kendi ifadeleri, Esat Paşa ordu komutanınnı ikna
  etmeye çalışırken, gelişen durum karşısında emir almadan kendisine bağlı
  alayları çıkarma bölgesine yanaştırdığı şeklindedir. Ancak Kolordu kurmay
  başkanı Fahrettin (Altay) durumu başka şekilde anlatır: “19. Tümen komutanı
  Mustafa Kemal de Arıburnu'na hareketine müsaade istiyor. Bu tümen ordu
  emrinde olduğundan oradan soruluyor. Ordu emir vermekte gecikiyor. Mareşal
  Liman von Sanders'in Bolayır'a gittiği bildiriliyor. Kolorduca Gelibolu'da
  21. Alay'a hareket emri veriliyor... Arıburnu'na saat 6.30'da hareket eden
  [9. Tümen'e bağlı] 27. Alay saat 8.30'da Kanlı Sırtlarda düşmana çatıyor.
  Mustafa Kemal bu sırada hâlâ emir almadığından sızlanıyor. 57. Alay'la bir
  bataryayı ve süvari bölüğünü alarak harekete geçeceği sırada kolordudan
  kendisine bütün tümenlerle hemen Arıburnu'na hareketle düşmanı denize dökmesi
  emri geliyor. Bu sebeple ancak saat 10.30'da düşmana Conkbayırı taraflarında
  tesadüf ediyor ve saldırıya geçerek onları geri sürüyor” (a.b.ç) . Fahrettin
  Altay’ın belirttiği gibi, çıkarma başladığında güneyde konuşlanmış olan 9.
  Tümen’in kumandanı Albay Halil Sami, alaylarıyla çoktan çıkarmanın
  gelişmesini önleyecek biçimde konuşlandırmış ve Yarbay Şefik Bey’in
  kumandasındaki 27. Alay da çoktan çatışmaya girmişti.

* Yarbay Şefik Bey’in çıkarma harekâtının karadaki gelişiminin önlenmesindeki
  rolü hiç vurgulanmaz. 27. Alay komutanı Yarbay Şefik, erken saatlerden
  itibaren keşif kollarından aldığı ilk çıkarma haberlerine bağlı olarak bir an
  önce ileri atılmak ve çıkarma karşısındaki mevzilere yerleşmek istiyordu ve
  9. Tümen kumandanı Albay Halil Sami Bey’den beklediği hareket izni için ısrar
  etmekteydi. Üçüncü raporundan sonra saat 05.45'de Tümen'den şu emri aldı:
  “Düşman Arıburnu ile Kabatepe kısmına asker çıkarmaktadır. 27. Alay
  Çamburnu'ndaki dağ bataryası da emrinde olmak üzere bu düşmanı denize dökmek
  için derhal Kabatepe istikametinde hareket edecektir”. Çıkarma karşısında bir
  saat kadar geç hareket edilmişti, ama bu konuda 9. Tümen komutanının bir
  kusuru yoktu. Çünkü bu gecikmeden 9. Tümen komutanını sorumlu tutmak askerî
  açıdan mümkün değildi. Genelkurmay Harp Tarihi'nin yazdığına göre, “aslında
  gecikme diye birşey yoktur. 9. Tümen komutanı gereğince çabukluk
  göstermiştir. Çünkü bu tümenin sorumluluk alanı geniş ve görevleri çok zordu.
  Seddülbahir çevresinde de çıkarmalar başlamıştı. Her taraftan düşman
  çıkarmalarına ait raporlar geliyordu. Düşman deniz kuvvetleri bütün yarımada
  güney kıyılarını sarmıştı. Kabatepe ve güneyinden, Kumtepe kıyılarına kadar
  fazlasıyle kritik ve çıkarmaya elverişli kısımlar vardı. Düşman çıkarmasının
  henüz ilk hareketleri oluşuyor ve amfibi harekâtın karanlık bir dönemi
  yaşanıyordu. Tümen için durum ve düşmanın gerçek harekât planı her bakımdan
  meçhuller içerisinde idi. Ancak bir kolordunun kapatabileceği geniş bir
  muharebe alanında çok yönlü görevlerini başarmak zorunluğunda olan bir tümen
  komutanından, tesadüf muharebelerine benzer kısa bir durum muhakemesi ile
  karar istenemezdi. Elbette durumun berrak ve belirgin bir hâl almasını
  bekleyecek, deniz vasıtasına hâkim ve tam bir insiyatif içerisinde hareket
  eden düşman komutanlığının ne yapmak niyetinde olduğunu anlayacaktı. Bu
  nedenle 9. Tümen komutanı, 27. Alayı'nı saat 05.45'te Arıburnu istikametinde
  sürerken son derecede süratli davranmış oldu” . Bu ifadeler, çıkarma
  harekâtının Eceabat’a doğru gelişmesinin önlenmesinde birinci şeref mevkiini
  9. Tümen’e ve onun 27. Alayı’na veriyor. Bu ilk muharebe sırasında 27. Alay
  kumandanı 9. Tümen’e bir rapor yazmış ve Arıburnu sırtlarının işgal
  edildiğini söyleyerek kendisinin taarruza geçeceğini bildirmişti. Yarbay
  Şefik’in tümenden arzı, Mustafa Kemal’in kumandasında Kocaçimen Tepe’de
  bulunan 19. Tümen’in alayın sağını tutması için aracılık etmesiydi. Mustafa
  Kemal, 9. Tümen komutanının bu arzı işleme koyarak kendisine emir verecek bir
  konumda bulunmasından şikâyetçi olmuştur. Bunu komutanın askerî yeteneklerini
  mesele ederek kolordu komutanına yansıtır. Esat Paşa anılarında 19. Tümen
  komutanının bu konudaki raporunu şöyle aktarır: “Bu belge ile Mustafa Kemal
  Bey, 9. Tümen Komutanı olup Eceabat-Kirte bölgesinde bulunan piyade Albay
  Halil Sami Bey'in kıdemi sıfatıyla ve o gün bölgede daha üst rütbede bir
  komutanın bulunmaması yönünden düşmanın ilk çıkarma gününde kendisine verdiği
  emirleri tenkit ediliyor..."du, der . Yani Mustafa Kemal, düpedüz 9. Tümen
  kumandanından, sonradan tenkit ettiği ama uygulamak zorunda kaldığı bir emir
  almıştı ve kimselere sormadan kendi insiyatifi ile 27. Alay’ı kendi komutası
  altına alarak Arıburnu’na yanaşmış falan değildi. Herşey 9. Tümen
  karargâhının bilgisi dahilinde cereyan etmişti. Mustafa Kemal anılarında bu
  durumdan hiç söz etmez.

  Özetle, her ne kadar Mustafa Kemal Halil Sami Bey’in askerî yeteneklerini
  küçükseme eğiliminde olsa da eğer bir kahramanlık ve atılganlık söz konusu
  ise, aynı muharebe şartlarını paylaşan ve yine hiç bir yerden emir almaksızın
  kendiliğinden harekete geçmek iradesini gösteren, hatta Mustafa Kemal'in 19.
  Tümeni'ni de yönlendiren 9. Tümen komutanı Albay Halil Sami ile 27. Alay
  komutanı Yarbay Şefik'i de, en azından "Türk savunmasının erken yıkılmak
  tehlikesinden kurtarılması"ndaki kararlılık, ileri görüş ve atılganlık
  bakımından Mustafa Kemal'in yanına yazmak gerekir. 9. Tümen birlikleri, ateş
  gücünün göreli azlığına rağmen Seddülbahir önlerinde müttefiklere çok ağır
  kayıp verdirmişlerdi. Bununla beraber Arıburnu önlerinde ihtiyat
  birlikleriyle ve 9. Tümen'den katılan bir alayla takviye edilmiş, görece daha
  kalabalık bir güçle ve daha yoğun topçu desteğiyle direnen Mustafa Kemal'in
  yıldızı parlarken, sadece iki alayla direnmeye çalışan Albay Halil Sami
  haksız bir biçimde başarısız sayılmış ve isabetsiz kararlarıyla kuşku yaratan
  Mareşal von Sanders'in yine isabetsiz bir kararıyla tümen komutanlığından
  alınmıştı. Bu haksızlık Fahrettin Altay’ın anılarında açıkça ve kınayarak
  anlatılır . Burada Liman Paşa’nın hem stratejik değerlendirmeleri bakımından
  zayıf hem de duygusal olduğu görülmektedir. Zira, Seddülbahir'den farklı
  olmayan bir şekilde, müttefiklerin Arıburnu kıyısında da dar bir şeritte
  tutunma başarısı göstermiş olmalarına rağmen, aynı husumeti Mustafa Kemal'e
  göstermemiştir. Çünkü cepheyi gözetlerken Mustafa Kemal'den gelen bir rapor
  kendisine okunmuş ve Mustafa Kemal'in raporunda "düşman bu gece denize
  dökülecektir" denilmesi onun gözlerini yaşartmıştı . Oysa sonuçta değişen bir
  şey yoktu! Ne o gece ne de izleyen 8 ay boyunca düşman denize
  dökülemeyecekti!

* Yedi düvele karşı yokluklar içinde harp ettik! Bu tez İslâmcı kanadın da,
  ulusalcı kanadın da sahiplendiği bir tezdir.

  Şahidimiz yine Akif: En kesif orduların yükleniyor dördü beşi -Tepeden yol
  bularak geçmek için Marmara’ya- / Kaç donanmayla sarılmış ufacık bir karaya/
  Ne hayâsızca tehaşşüd ki ufuklar kapalı! / Nerde-gösterdiği vahşetle 'bu: bir
  Avrupalı' / Dedirir-Yırtıcı, his yoksulu, sırtlan kümesi / Varsa gelmiş,
  açılıp mahbesi, yâhud kafesi! / Eski Dünyâ, yeni Dünyâ, bütün akvâm-ı beşer/
  Kaynıyor kum gibi, mahşer mi, hakikat mahşer / Yedi iklimi cihânın duruyor
  karşında / Ostralya'yla beraber bakıyorsun: Kanada! / Çehreler başka,
  lisanlar, deriler rengârenk / Sâde bir hâdise var ortada: Vahşetler denk
  / Kimi Hindû, kimi yamyam, kimi bilmem ne belâ...

  İşe tersinden bakalım: Savaşı sen ilân ediyorsun. Savaş ilân ettiğin “yedi
  düvel” de senin kapına dayanıyor kaçınılmaz olarak! Savaş bu… O zaman senin
  savaş ilân ettiklerin vahşiler oluyor, yamyamlar oluyor, yırtıcı ve sırtlan
  kümesi oluyor! Üstelik Akif’in dizelerinde açık bir ırkçı aşağılama da
  seziliyor. Kolonilerden toplanıp (üstelik büyük olasılıkla ön saflarda
  ölmeye) getirilmiş zavallılar Akif’in ağzında “Kimi Hindû, kimi yamyam…” diye
  aşağılanıyor.

* Bu çerçevede ezeli düşman olarak “Avrupa”yı ve “Batı”yı kodlamakta
  ideolojik/politik tercihler bakımından hem Kemalist söylemin hem de İslâmcı
  söylemin pek sevdiği bir tema olarak ortaya çıkıyor. Zira Batı, emperyalizmi
  temsil ediyor ve buradan Türklerin de (ya da müslüman Türklerin) bütün
  ezilmiş halklar adına emperyalizme karşı mücadelenin önderliğini yürütmüş bir
  hâkim ve alternatif millet olduğu iddiası temel kazanıyor. Çılgın Türkler'in
  yazarı Turgut Özakman'ın ikinci büyük projesinin Çanakkale olması, bu
  bakımdan bir tesadüf değildir. Özakman, bir röportajında, bugünkü
  Avrupalıların “Shaekspare'in değil Lloyd George'un çocukları” olduğunu
  söylemektedir. Bugünün siyasetini izahta neredeyse yüz yıl öncesinin olay ve
  gerçeklerine dayanmaktaki garabet bir yana, tarihin şu garip cilvesine
  bakınız ki, Özakman'ı hilafına, Türkiye'nin AB kapısındaki en büyük
  destekçisi de başından beri Lloyd George'un memleketi İngiltere oldu. AB
  içindeki demokratik güçlerin (Yeşillerin, Komünistlerin, Sosyalistlerin ve
  Liberallerin) Türkiye'ye destek verdiği de ayrı bir konu… Buna karşılık Lloyd
  George'la aynı geleneğe mensup Muhafazakârların ve Avrupalı milliyetçilerin
  Türkiye'nin AB’ye girişi karşısındaki esas tıkaç olduğu da bir başka
  gerçek!.. O zaman buradaki ciddi bir okuma hatası var, demektir: Bir ülkenin
  veya milletin topyekûn düşmanlarından veya dostlarından bahsedilemeyeceği
  gibi, düşmanlık ve dostluk gibi pozisyonlar konjonktürel, siyasî ve hatta
  sınıfsal bir konumlanıştan türeyen durumlardır. Ancak tıpkı Batı'da olduğu
  gibi milliyetçi körlüğün türlü biçimleri, Türkiye'de de bu gerçeği görmeye
  engeldir. O nedenle aynı milliyetçi körlüğün, Çanakkale'de olup-biteni bütün
  yönleriyle ve gerçekliğiyle, soğukkanlı bir bakış açısıyla değerlendirmesini
  beklemek de zor. Kayser Wilhelm’le birlikte hareket edip Lloyd George’un
  ülkesine savaş ilân etmek eğer meşru görülüyorsa, neden Avrupa ile Wilhelm
  değil de Lloyd özdeşleştirilir, anlamak mümkün değil!

  Yüz yıl önce Gelibolu yarımadasına düşen ve oradan çıkamayan “düşmanımızın”,
  döneminin en donanımlı ve güçlü ordularından teşekkül ettiğini iddia etmek de
  gülünç kaçıyor. Yanında savaşa girdiğimiz Almanya’yı ve Avusturya’yı ne
  yapacağız o zaman? Ya da şu soru haklı hale geliyor: Osmanlı kurmayı kime
  karşı savaş ilân ettiğinin farkında olmayacak kadar gaflet içinde miydi ki,
  karşısında direnmek ve sonuç almak bu kadar zor olan dünya devlerine karşı
  savaşa girme cesaretini gösterdi? Bu donanım, kadro ve personel üstünlüğü
  meselesi bir yana, bir de müttefik karargâhlarının taktik aczi ve çaresizliği
  var ki, asıl üstünde durulması gereken konu odur. Bu meseleye yukarıda kısa
  bir dipnotla giriş yapmıştım. Donanmasının üstün gücüne karşılık itilaf
  kuvvetlerinin son derecede kötü askerî taktiklerle savaşmayı sürdürmesi,
  planlamanın ve yığınağın üstün körü olması ve muharebelerin askerî zekâyı
  yansıtacak bir stratejik öngörüden ziyade, günlük hatta anlık önlemlerin,
  yeterli arazi ve düşman keşfine dayanmayan hareketlerin gölgesinde
  sürdürülmesi Çanakkale anlatısında genellikle gözardı edilen veya “edilmek
  istenen” bir husustur. Bunu Gelibolu gazisi olan bir Avustralyalı asker veciz
  şekilde ifade eder: “Çıkarmadan itibaren herşeyin yanlış gittiği Gelibolu’yu
  göklere çıkarmayı bırakın, İngilizler her şeyin içine ettiler”. Bir başkası
  şöyle diyor: Hem çok dar olan kıyıya çıkmaya çalışmak hem de ucu bucağı
  olmayan ve düşman ateşine açık tepelere tırmanmaya kalkışmak aptalcaydı”. Ve
  son bir tanık, Melbourne’lu Roy Longmore: “Yanlış kıyıya çıkarma yaptık, ele
  geçirilmesi imkânsız mevzilere taarruz etmeye kalkıştık, çok kötü teçhiz
  edilmiştik, hatta kış için hazırlık bile yapmamıştık –berbat bir liderlik”!
  Bu kötü taktik duruma ilaveten bir de dönemin sevk ve idaresine hâkim olan ve
  başka taktiklerin geliştirilmesine imkân tanımayan “siper savaşı” rezilliği
  hem iki taraf için kayıpları olağanüstü noktalara çıkarttı hem her iki taraf
  için de kesin sonuç almayı imkânsız hale getirdi. Dönemin savaşma şekli
  siperleri tutmak ve karşı siperlere hücum etmek şeklinde gelişen kısıtlı bir
  taktik görünün hükmü altındaydı . Bu yüzden ağır bir ateş gücüyle bir sipere
  tutunmuş olan hasmı oradan atmak ancak büyük kayıplar vermekle mümkündü.
  Üstelik bir siperi ele geçirseniz de önünüzde daha pek çok siper
  beliriveriyordu. İşin içine bir de yarımadanın coğrafyasının ve savaşın
  geliştiği alanın manevralara ve çevirme harekâtlarına müsait olmayan yapısı
  girince, bütün büyük kayıplara rağmen kesin sonuç almak bir hayal haline
  gelmekteydi. Bu yüzden müttefik kuvvetleri tabyaları susturacak ilerlemeyi
  kaydedemedikleri ve Eceabat kıyılarına asla atlayamadıkları gibi, bütün zafer
  anlatısının aksine Osmanlı Beşinci Ordusu da düşmanını asla denize dökemedi!
  Britanyalılar netice alamayacaklarını anlayınca kendileri çekilip gittiler.
  Sonuç: Yaklaşık olarak müttefik ordularından 44 bini kayıp 97 bini resmen
  tespit edilmiş ölü ve yaralı olmak üzere toplam 141 bin kişi, Osmanlı
  ordusundan da 11 bini kayıp, 57 bini ölü, 97 bini yaralı ve 14 bini de
  hastalıktan ölenler olmak üzere toplam 179 bin kişi canından oldu veya
  ölünceye dek savaşın vücudunda bıraktığı ıstırabı çekmek zorunda kaldı.

  Osmanlı ordusunun yokluk içinde ve en zor şartlarda bu savaşı sürdürdüğü
  efsanesi de güncel “Çanakkale destanı”nın önemli bir parçası haline
  getirilmiştir. Sanki böyle olmasa, kazanıldığı söylenen “zafer”e bir halel
  gelecek! Yayılan bu söylemin iki önemli medyatik uzantısı var. İnternet
  sitelerinden dolaşıma sokulup memleketin dört bir tarafına yayılan ve bu
  yolla bir gerçeklikmiş gibi ikonlaştırılan, Çanakkale'de askerin “üç öğünlük
  yemek listesi” ve üstü başı yırtık Osmanlı askerleri fotoğrafı üzerinden
  üretilen “işte savaşı bu şartlarda kazandık”! iş‘arı... Bu hissî göndermeler,
  bugünün insanına ne büyük fedakârlıklarla yurt savunması yapıldığını ve bugün
  bu şartlarda kazanılmış vatanı satmaya yeltenen densizlere rağmen, o zamanki
  atalarımızdan aldığımız ilhamla vatan savunmasının sürekliliğini vurgulamayı
  amaçlar . Oysa bu ikonlar da birer propaganda aracı olarak uydurulmuş
  şeylerdir. Örneğin bir uçağın önünde yırtık pırtık asker giysileri içinde
  gösterilen gençlere ait fotoğraf, bir Alman pilotun muhtemelen Suriye'de
  asker giysisini yağmalamış köylülere ait bir fotoğrafı olup, gençlerin
  birinin kafasında Alman asker kepi vardır. Fotoğrafın orijinal halindeki
  Alman kepi, fotoşop yardımıyla silinip yerine Enveriye kondurulmuş ve bu
  fotoğraf piyasaya bu haliyle sürülmüştür. Çanakkale'nin, tıpkı Sarıkamış gibi
  ulusal bir metin halinde yeniden kurgulanması güncel bir kampanyanın
  parçasıdır ve muharebelerin gerçekliğiyle ilişkisi yoktur.

  Fedakârlık ve insanüstü nitelikler atfedilen savunma ruhunun bir diğer önemli
  unsuru “Seyit Onbaşı” hikâyesidir. Şu garipliğe bakınız ki, Esat Paşa’yı,
  Cevat Paşa’yı ve benzeri pek çok önemli askeri Çanakkale öyküsünde yok sayan
  resmî anlatı, Mustafa Kemal’le bir onbaşı arasında gidip gelmekle yetinmekte,
  bir de 57. Alay’a ve Nusret mayın gemisine şöyle bir değinip yürekleri
  titreterek işin içinden çıkmaktadır. Bir kere Seyit Onbaşı hikâyesinin
  gerçekliği çok kuşkuludur. Seyit Onbaşı’nın 18 Mart’ta Ocean zırhlısının
  dümensiz kalmasına yol açan atışı hakkında, örneğin harp boyunca yarımadanın
  güney kısmındaki kuvvetlere kumanda eden Esat Paşa’nın altı ciltlik
  hatıratında tek satır geçmiyor. Bu hikâyenin Harbiye Nezâreti tarafından
  propaganda amacıyla neşredilen Harb Mecmuası’nın ikinci sayısında Seyit
  Onbaşı’nın fotoğrafı ile birlikte görünmesine rağmen savaşa bizzat iştirak
  edenlerin hiçbirinin bu son derece etkileyici olaydan bahsetmemesi oldukça
  ilginçtir . Neden sonra bu hikâye 23 Ağustos 1936 tarihli Cumhuriyet
  gazetesinde Gıyas Tekin imzasıyla yer alan bir haberle yeniden ortaya çıkar.
  O tarihe kadar Seyit Onbaşı’nın kahramanlığı ile ilgili ne bir haber ne de
  herhangi bir kaynakta bilgi mevcuttur. Bütün bu kahramanlık hikâyesinin
  kaynağı, Seyit Onbaşı’nın, onu Edremit’teki köyünde (Çamlık köyü) ziyaret
  eden Gıyas Tekin’e verdiği röportajdan ibarettir . Görünen o ki “Seyit
  Onbaşı” hikâyesinin gerçekliği, bir savaş propagandası gerçekliğinden
  ibarettir. Nusret mayın gemisi anlatısı ise, “gayrımillî unsurlardan”
  temizlenerek eksik aktarılır. Nusret’in çarkçıbaşısı Alman mühendis Reeder
  geminin dumansız olarak seyretmesini sağlamış ve böylelikle sisten de
  istifade eden Nusret, müttefik donanması tarafından keşfedilmeden mayın
  dökmeyi başarabilmişti. Mayınların başarıyla dökülmesine nezaret edenler
  arasında Alman torbidocu Bettaque ve iki Alman astsubayı daha vardır.
  Onların katkıları anılmadan Nusret’in başarısı tam olarak anlatılamaz. 57.
  Alay ise, çıkarma günü göğüs göğüse muharebeye girmiş ve mevcudunun üçte
  ikisini kaybetmişti. Kendisinden sayıca çok üstün düşmanına karşı giriştiği
  bu göğüs göğüse muharebede bu kaybın ortaya çıkması muhtemeldi ve belki de
  kaçınılmazdı. Alayın kahramanlığı ve çıkarma günü oynadığı kritik rol bir
  yana, Çanakkale muharebelerine ve genel olarak bütün I. Dünya Savaşı
  muharebelerine hâkim olan taktik zihniyetin bu tür kayıpları olağan sayması
  ve bu nedenle bu tür taarruzların sayısız kereler tekrar etmesi, öncelikle bu
  savaş taktiğinin eleştirilmesini icap ettirir. İnsan kaybının hiçe sayıldığı
  bir taktik zihniyettir bu. Savaşa taraf olan devletler bu yüzden büyük
  sayılarda insanı devamlı askere alıp cepheye sürmüşler ve savaşlara kumanda
  eden generaller küçük kazanımlar için bu insan kaynağını harcamaktan hiç
  çekinmemişlerdir. Bu aslında bir tür “taktik delilik”tir. Bunlarla
  hesaplaşmadan I. Dünya Savaşı’nı anlamak da mümkün değildir. Bu taktik
  zihniyet, adeta Mustafa Kemal’in “ben size savaşmayı değil, ölmeyi
  emrediyorum!” sözünde simgeleşmiştir. Yarbay Mustafa Kemal de pek çok diğer
  stratejik, taktik ve operasyonel birlik kumandanı gibi askeri ölüme sürmekten
  hiç çekinmemiştir. Bu atılganlığın maliyeti ise çok büyük olmuştur. Çanakkale
  muharebelerini inceleyen pek çok harp tarihçisi bu gerçeğin altını çizer.
  Örneğin Rhodes James “iş tamamen Mustafa Kemal’e kalsaydı herhalde Mayıs’ın
  başında ANZAC bölgesinde tek bir Türk askeri bile sağ kalmazdı” diyor.
