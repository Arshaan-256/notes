## [Mit başka tarih başka](http://nisanyan1.blogspot.com/2018/05/mit-baska-tarih-baska.html)

Türkiye’de bugün esas problem mitlerin kontrolden çıkmış olması değil,
birbiriyle hiçbir şekilde bağdaştırılamayacak üç, dört, beş, yarım düzine
mitoloji sisteminin aynı anda toplumun değişik kesimlerini ele geçirmiş
olmasıdır. Ortak mitlere sahip olmayan insanlar, bırak uzlaşmayı, birbirinin ne
dediğini duyamazlar.


## [Cumhuriyetin Batılı olması değil mesele, olamaması - Bölüm
1](http://nisanyan1.blogspot.com/2014/10/cumhuriyetin-batl-olmas-degil-mesele.html)

Cumhuriyet'in üfürükten kazanımlarını bir yana bırak, geriye kalıcı ve çağ
değiştirici olan bir tek eser kalır: Yüzyıl başında %25 gayrimüslim nüfusu olan
bir ülkede yüzde doksan dokuz virgül dokuz İslam çoğunluğu yaratmak.


## [Cumhuriyetin Batılı olması değil mesele, olamaması - Bölüm
2](http://nisanyan1.blogspot.com/2014/10/cumhuriyetin-batl-olmas-degil-mesele_14.html)

Sen Batı'nın tekniğinden öte bir şeylerini ithal etmeye niyetlenmişsen [...],
Batı'nın teknolojisini "şeytan icadı", ahlakını "fuhuş", yemeğini "domuz",
kıyafetini "dinden çıkma", siyasetini "Haçlı emperyalizmi" diye gören
adamlarla neyin sentezini yapacaksın?

Memleketin iliğine işlemiş gavur düşmanlığı olgusuyla yüzleşmeden ne sentezi,
neyin reformu?

Teknolojiyi almaya zaten elin mahkum: dünyanın hiçbir yerinde o teknolojiyi
almayan toplum yok. Moğolistan'la Habeşistan'ın bile aldığı teknolojiyi sen
almayıp da ne yapacaksın? Peki o teknolojiyi üreten güç nedir? Beş yüz yıldan
beri Batı dünyasını baş döndürücü bir yaratıcılıkla her gün yeni bir dünya
keşfetmeye zorlayan itki nedir, hangi kültürel veya ekonomik veya yasal veya
siyasal altyapıdır? O şey her neyse, ondan bir şeyler kapmazsan, elin mahkum
teknolojinin tüketicisi olarak kalırsın. Onlar iphone çıkarır sen kuyruğa
girersin; onlar kıtalar keşfeder sen televizyona bakıp çekirdek çitlersin.

Peki fiiliyatta ne yaptılar? Batı'nın hangi kültürünü ithal ettiler? Fonograf
ve tayyare dışında memleketin nesi batılılaştı?

Aklıma üç madde geliyor: kıyafet, sanat, hukuk. Üçü de kuvvetli gerekçeleri
olan reformlardır. Cumhuriyet kurucularının keyfi tercihlerine indirgenemezler.

Üçünün de Batı toplumlarına has üretkenlikle illiyet bağı yoktu, varsa da pek
dolaylıydı. Asıl mevzuya bir türlü gelinmedi desek yeridir.

Israrla gözden kaçırılan bir detaydır: Cumhuriyet'in kıyafet devriminin can
alıcı adımı olan peçe inkılabı Cumhuriyet rejiminin eseri değildi. 1919
yazında, yabancı işgali altındaki İstanbul ve İzmir'de gerçekleşti. İstanbul'da
ilk caz müziğinin ve ilk tangonun duyulduğu o yaz, Türk seçkinlerinin kadınları
sessiz bir mutabakatla peçesiz sokağa çıkmaya başladılar. (Dize çıkan etekler
Batı'da 1917-18'de görülmüştü. 1919'da İstanbul'da gayrimüslim kızların
o modaya uyduğunu biliyorum; Türklerden emin değilim.) Ankara rejimi,
"gayrımilli" bulduğu bu davranışı ayıpladı.

Özetlersek, Türkiye'nin misler gibi bir yerli kültürü vardı da, ne güzel
yürüyüp gidiyordu da, Cumhuriyet rejimi geldi, horlayıp zorladı ... yok öyle
bir şey! 1699 Karlofça Antlaşması'ndan beri batmış bir ülke, tükenmiş bir
kültür ve çıkış yolu arayan bir toplumsal elit vardı. Hoyratlıktan ileri gelen
birtakım hatalar yapılsa da, sonuçta bir çözüm aradılar. Böyle buldular.

Batı'yı ilginç kılan şey teknolojisi değildir --o teknoloji, üç beş sene sonra,
bizde de var. Yeni teknolojiyi -- ve yeni fikirleri ve yeni sanatı ve yeni
yönetim ve örgütlenme biçimlerinin ve yeni ticaret yollarını -- üretme
yeteneğidir. O yaratıcılık, "yerel kültüre" saygıyla olmaz. Saygısızlıkla olur.
Geleneği ve otoriteyi hiçe sayan, hakikati arama aşkından başka kanun
tanınmayan arıza insanlarla olur.

Bana sorarsanız "Batılılaşma" denilen davanın püf noktası bu tip insanların
özgürlüğüne saygı gösteren, onların hakikat aşkına pay bırakan, başardıklarında
meydanlara heykellerini diken kurumsal kültürü kurmaktı. Kurulmadı. Kurmak
akıllardan bile geçmedi. "Milli birlik ve beraberliğe her zamankinden fazla
muhtaç olduğumuz şu zor günlerde" öyle lükslere harcanacak zaman yoktu. "Vatan"
sizden hizmet bekliyordu, ukalalık değil.


## [Cumhuriyetin Batılı olması değil mesele, olamaması - Bölüm
3](http://nisanyan1.blogspot.com/2014/10/cumhuriyetin-batl-olmas-degil-mesele_15.html)

Devlet seçkinlerinin burnundan kıl aldırmaz kibri, Osmanlı kültürünün en
belirgin özelliğidir. Kendi halkını reaya yani "davar" diye adlandırılan bir
rejimden başka ne beklersin?

Osmanlı seçkinlerinin gözünde halk -- ister Müslim ister gayrimüslim olsun --
nâpâktır, yani "pis"; bîhissü idraktir, yani "duyarsız ve kavrayışsız". Osmanlı
eliti devletin elitidir; halkı en iyi ihtimalle sadık kul, en kötü ihtimalle
cahil ve zararlı bir mahluk olarak görür. Ebussuud Efendi ile Hoca Sadeddin
Efendi'de de böyledir, Şinasi ile Ahmet Vefik Paşa'da da böyledir. En gâvurcu
Tevfik Fikret'in elitizmiyle, en anti-gâvurcu Namık Kemal yahut Basiretçi Ali
Bey'in elitizmi arasında fark göremezsin. Osmanlı kültürünün timsali Karagöz
değil Hacivat'tır. Karagöz, bu ülke halkının Osmanlı'ya karşı küskün ve
sonuçsuz öfkesinin dışa vurumudur sadece.

Cumhuriyet'in ilk kuşaklarının, bugünkü bakış açımızla sakil duran elitizmi
Batı'dan öğrenilmiş bir "oryantalizmin" eseri değildir. Kadim geleneğin
devamıdır. Tam tersine köylünün ve kasabalının da tanımaya değer bir "kültürü"
olabileceği fikri, ilk sarsak adımlarını Cumhuriyet'le beraber atar. Daha
doğrusu, ondan on-onbeş sene önce, Jön Türk "modernleşmecileriyle" atar.
Türk(çe) basın tarihinde ilk kez bir İstanbul gazetesi, Tanin, 1909'da taşraya
muhabir gönderir. 1913-1914'te Refik Halit ilk Anadolu Hikayeleri'ni yazar.
1920'lerde kara Afrika'yı keşfeden Livingstone edasıyla ilk Anadolu romanları
yazılır. Küçümseyicidirler, evet, önyargılarla maluldürler, evet, ama gene de
bu ülke tarihinde ilktir.

[...] Batı medeniyetini özgül ve ilginç kılan esas unsura - bireysel özerklik,
ya da seçkinlerin özerkliği fikrine - zerrece geçit verilmedi. O yönde atılan
her adımın görüldüğü yerde başı ezildi. İfade ve inanç özgürlüklerini, hak ve
kazanç güvencelerini önemseyen herkese, ister filozof ve bilim adamı, ister
tüccar ve maceracı, ister şair ve derviş olsun, TC sınırları dar edildi.

Bu "oryantalizm" lafı da sinirime dokunuyor, belirtmiş olayım. Pop çağı
akademiklerinden Edward Said'in meşhur ettiği bir kavramdır. Ucuz polemiğin
şahikasıdır.

Oryantalist (ya da müsteşrik) dediğin adamlar, 400 küsur yıldan beri İslam
medeniyeti hakkında bilmeye değer olan bilginin neredeyse tamamını üretmiş olan
adamlardır. Binlerce el yazmasını inceleyip yayımlamış, şaheser sözlükler
hazırlamış, unutulmuş medeniyetleri ve yıkılmış abideleri keşfetmiş, buraların
şiirini ve lehçelerini incelemiş, coğrafyasını araştırmış bilim emekçileridir.
Dünyanın hiçbir yerinde bir medeniyetin mensuplarının başka bir medeniyete
böyle bir emek - ve sevgi - yatırımı yapmasının örneği yoktur. Elbette dünyaya
bazen kendi medeniyetlerinin prizmasından bakmış, kendi kültürel önyargılarına
az veya çok yenik düşmüşlerdir - kim düşmez ki? Elbette bilgi iktidardır, ve
iktidar iyiye kullanılabileceği gibi kötüye de kullanılabilir - kim kullanmaz
ki?

Oryantalistlere yönelik irrasyonel öfkenin esas sebebi, İslam aleminin kendine
ilişkin engin cehaletini, sorgulamaktan korktuğu önyargılarını paylaşmamaları
olabilir mi acaba?

Başkalarının kibrini ve önyargılarını eleştirenler, sanırsın Batı medeniyeti
hakkında eşi bulunmaz bir hoşgörü ve bilgeliğin timsalidirler, sabah akşam
Goethe ve Dante hakkında ciltler döktürüyorlar!

Benim bildiğim Osmanlı devletinin de, onun mirasçısı olan devletin de mantığı
boyun eğme ve eğdirme üzerine kuruludur. "Medeniyet götürme" işin palavra
faslıdır, ideolojik sosudur. 1920'lerde "medeniyet" modaydı, medeniyet dediler.
Başka zaman "din elden gidiyor" moda olabilir, ya da "kahraman Türk milleti"
moda olabilir, öyle derler. Yeter ki baş kaldıranın başı ezilsin.

Dersim katliamının, gerek mantık, gerek teşkilatlanma, gerek yöntem ve sonuç
itibariyle, mesela 1915 ve 1895 Ermeni katliamlarından, 1875 Bulgar
katliamlarından, 1825 Sakız ve Mora katliamlarından, 17. yüzyılda Evliya
Çelebi'nin ballandırarak anlattığı Erdel ve Podolya katliamlarından farkını
göremiyorum. Geleneksel usul daha ziyade gayrimüslim reaya kesmekti. Onlar
tükenince mecbur kaldılar, Müslim Kürtleri ve yarı-Müslim Dersimlileri
kestiler. Bu, Hıristiyan kesimine alışmış insanları biraz şaşırtmış olabilir.


## [Onlar kazandı](http://nisanyan1.blogspot.com/2018/06/onlar-kazand.html)

Türkiye halkı gavuru hiçbir zaman sevmedi, onunla ortak değerlere ve ortak bir
insanlığa sahip olduğuna asla inanmadı. Gavuru düşman, hain, pis, ırz yoksunu,
haçlı, misyoner olarak gördü. Bir dönem, belki mecburiyetten, ya da
çaresizlikten, ya da sopa korkusundan, gavura ve temsilcilerine toplumsal
hayatın belli alanlarında ayrıcalık tanımayı kabul etti. Şimdi özgüveni
geldiğinden, artık etmiyor.

Bu felaketin sorumlusunu arıyorsan uzağa bakmana gerek yok, Laik
Cumhuriyetimizin “Milli” Eğitim sistemine bak yeter. Yüz sene boyunca memleketi
vatan millet sakarya, al bayrak, denize dökülen düşman, Ulubatlı Hasan, Viyana
kapıları, Haçlılar, misyonerler, kahrolsun emperyalizm bokuyla beslesen sonucun
başka nasıl olmasını bekliyordun ki?


## [Dile ve dillere dair bir söyleşi](https://nisanyan1.blogspot.com/2018/08/be.html)

Türkiye Cumhuriyeti Devletinin bir kepazelik olduğunu düşünüyorum. Baştan sona
bir insanlık ayıbıdır. Türkiye’de pek çok kişinin beyni Devlete Tapma
– Statolatri – diniyle deforme edilmiş olduğundan, devletlerine laf etmemi
kendi ulusal kimliklerine hatta şahıslarına hakaret olarak algılıyorlar. Bir
tür akıl hastalığıdır, sakınmanı tavsiye ederim.

Yirminci yüzyılda Türkçe bir inkâr ve reddi miras krizine girdi. Fakirleşme
erdem sayıldı. Antika mobilyalar atılıp yerine formika masa alır gibi, bin
yıllık köyler ve konaklar yıkılıp yerine apartman yapar gibi, dilde
“modernleşme” ve tekdüzeleşme tercih edildi.


## [Türkiye neden battı?](http://nisanyan1.blogspot.com/2018/08/turkiye-neden-batt.html)

Türkiye kültüründeki o çirkef damarın kışkırttığı tepki olmasa benim bugün
Ermenilikle ne bağım kalmış olurdu? Kimin kalmış olurdu?

[Bir yoruma cevaben](http://nisanyan1.blogspot.com/2018/08/turkiye-neden-batt.html?showComment=1534361339783#c6910460821545880009):

Türk ırkçılığı, gavur nefreti, devlet tapıcılığı, kapitalist düşmanlığı,
genelleştirilmiş yıkıcılık, feminizm vs.
