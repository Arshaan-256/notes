* İnsan yaşamında yer tutan ahlaki yargıların çok büyük bir bölümü “töresel” ya
  da “konvansiyonel” diyebileceğimiz davranış normlarıdır. Evrensel değildir,
  belli bir topluma ya da ümmete özeldir. Ecdattan tevarüs edilir; “ötekiler”e
  karşı “biz”i tanımlar. Öyle oldukları gayet iyi bilinir ve vurgulanır.

* Pardon, eğer Allah sizin iddia ettiğiniz gibi evrensel ve tarih-dışı ise
  o koymuş olamaz. Evrensel bir Allah koyduysa neden her kavme ayrı töre verdi,
  hatta neden her kavmin ayrı töresi olmasını insan varoluşunun temel
  kaidelerinden biri haline getirdi? Her birine ayrı töre verdiyse bir
  tanesinin – MS Yedinci yüzyılda Hicaz Araplarına verdiği törenin – tek ve
  evrensel olduğu fikrine nasıl kapıldı? Yeni Zelanda Maorilerinin ne günahı
  vardı?

* Gerçek dünyada kutsalları adım adım insanlar inşa ederler. Bazen milyonlarca
  insanın küçücük tercihleriyle, bazen toplumları aniden saran büyük sarhoşluk
  anlarında, bazı davranış normları genel kabule mazhar olur. Hemen peşinden
  bir amnezi süreci devreye girer, hafıza silinir. Kutsalın inşası işte
  o unutuşun hikayesidir. Tarih ilminin en büyüleyici konularından biridir.
  Gerçek tarih hırsla, kanla, entrikayla, iktidar ve biatle yazılır. Hemen
  peşinden anlatıcılar devreye girer. Bazı detaylar silinir; anlatılar olguya,
  tahminler dogmaya dönüşür; öykü mitleştirilir.

* İlahi tarih işte o unutuş ve hatırlayışların tarihidir. Toplumsal hafızanın
  kıvrımlarında yeşeren küftür. İlahi irade, insan eylemlerinin ayrıntısı ve
  gerekçesi unutulduğunda kalan boşluğu dolduran mit örgüsüdür.

http://nisanyan1.blogspot.com.tr/2018/01/halim-ve-selim-5-ahlakn-temelleri.html

---

* **Credo quia absurdum** is a Latin phrase that means "I believe because it is
  absurd." It is a paraphrase of a statement in Tertullian's work De Carne
  Christi (ca. 203-206), "prorsus credibile est, quia ineptum est", which can
  be translated: "it is by all means to be believed, because it is absurd".

* Özellikle “ılımlı” denilen orta karar İslam dünyasında son yıllarda çok
  yaygınlaşan “bizim dinimiz akıl dinidir” hezeyanını kastediyorum. Bilirsiniz,
  hani “atom fiziğinin sırları Kuran’da yazılıdır”, “sünnetin sağlığa faydasını
  Amerikalı bilim adamları da itiraf etti”, “Cebelitarık’ın suları karışmıyor,
  ateistler bunu da açıklasın” türü safsatalar. Bu zihniyet bana çok zararlı
  geliyor, hatta Selefilerin ahlaki radikalizminden daha tehlikeli görüyorum.
  Çünkü insanoğlunun en değerli hazinesi olan aklını, bir daha kolay kolay
  düzelmeyecek şekilde dejenere ettiği duygusuna kapılıyorum.

http://nisanyan1.blogspot.com.tr/2018/01/halim-ve-selim-6-ne-fark-eder.html

---

* Öyle anlaşılıyor ki, ölümü hemen izleyen günler ya da haftalarda ruhun bir
  tür gölge yaşamı sürdürdüğüne dair bir inanış hemen her toplumda mevcut. Ama
  teselli edici ya da ödüllendirici bir şey değil, genellikle karanlık ve
  kederli bir var oluş, belki bir uzvunu kaybeden insanların hissettiği hayalet
  uzuv gibi bir şey. Belli bir süre (mesela yedi gün, kırk gün, elli iki gün,
  bir yıl...) sonra geride kalanların yapacağı özel bir törenle ruh azat edilip
  ebedi istirahatgahına tevdi ediliyor, unutuluyor. Uzun vadede, yani istirahat
  ayininden sonra da gölge-yaşamını sürdüren bir ruh fikri çoğu kültürlere
  yabancı. Sadece yabancı değil, ürkütücü. Eğer istisnaen bir ruh yokluğa
  intikal etmeyi başaramamışsa bir problem var demek; özel tedbirlerle
  yatıştırılması ve istirahatinin sağlanması gerekir. Eski Yunan dininde de
  aşağı yukarı bu fikirleri görürsünüz – Oidipus’un babası Laios’u,
  Antigone’nin ağabeyi Polynikes’i düşünün. Gerekeni yapmazsanız ruh yaşayan
  insanlara musallat olur, o karanlık berzahta acı çekmeye devam eder.

[Not: Bunun Anadolu ve Rumeli edebiyatındaki hortlak hikayeleriyle
ilişkisini araştır.]

* Hıristiyan öğretisindeki ölüm-sonrası yaşama ilişkin beklenti sanırım tam
  o noktada yaşanan büyük hayal kırıklığının bir çeşit telafi mekanizması. İsa
  çarmıhta ölüyor ve kıyamet kopmuyor. Hüsrana uğrayan müritlerini yatıştırmak
  için, Mesih’in pek yakında yeniden geleceğine ve onun gelişine dek geçecek
  olan (kısa) sürede ömrü vefa etmeyip ölenlerin de zamanı gelince geri
  çağrılacaklarına dair güvence vermek gerekmiş. “Ölsen de üzülme” demişler,
  “bekle, yerin garanti.” Süre uzadıkça işin rengi değişmiş, tüm müminlerin
  öldükten sonra uzunca bir süre Mesih’i bekleyeceği anlaşılmış. Derken
  Mesih’in gerçek zamanda gelmeye acelesi olmadığı görülünce, ebedi saadet
  umudu bu kez soyut ve manevi bir zamana transfer edilmiş, kabir karanlığında
  bir dakika bile beklemeden ruhlar Tanrının Krallığına kanat açmaya
  başlamışlar.

http://nisanyan1.blogspot.com.tr/2018/01/halim-ve-selim-7-olumden-sonra-hayat.html

---

* [Enfal suresi hakkında] Geleneksel anlatı eğer doğruysa M 627 yılında, Hendek
  Savaşı ile ilk Yahudi katliamını izleyen günlerin mahsulü olan bir suredir.
  İman, sadece sadakate indirgenmiştir: namazını kıl, rızkına razı ol, yeter
  (2, 3). Savunulan şey bir ilke değil bir hiziptir: Allah müminlerle
  beraberdir (19). Onların kâfirlere karşı savaşmasını talep eder (5, 7).
  Kafirlerin duygularını umursamaz (8). Onların yüreklerine dehşet salınmasını,
  kafalarının vurulmasını, parmaklarının kesilmesini ister (12). Onları – adeta
  ünlü Auschwitz fotoğraflarındaki gibi – üst üste yığarak cehenneme atacaktır
  (37). Melekler düşmanı yüzlerine ve kafalarına vurarak öldürürken “alın
  bakalım yakıcı azabı” diyerek hakaret edeceklerdir (50).

* Düşman sadece kafirler değildir, onlarla savaşmaktan şu veya bu nedenle
  imtina eden zayıf imanlılar da düşmandır (16). Bunlar, yeryüzündeki
  canlıların Allah indinde en kötüleridir (22). Allah onlarda hayır görse doğru
  yola getirirdi (23). [Demek ki Allah, yarattıklarının doğası/tıyneti
  karşısında çaresizdir; kudreti mutlak değildir.] Zayıf imanlıların zararı
  sadece kendilerine değil, ümmetedir. Çünkü Allah onları cezalandırmakla
  kalmayacak, bütün ümmeti cezalandıracaktır (25, 57). Nasıl ki firavunla
  beraber halkı da ceza görmüştür (54). Demek ki ümmet, Allah’ın müdahalesini
  beklemeden, cihada katılmakta tereddüt eden zayıf imanlıları cezalandırma
  hakkına ve görevine sahiptir. Aksi halde sonuçlarına katlanır.

* Allah onları neden hemen cezalandırmıyor diye soran şüpheciler yanılgı
  içindedir. Çünkü Resul onlar arasında olduğu sürece Allah zayıf imanlılara
  bir şans tanımıştır (33). Resul’e itaat ederlerse kurtuluş umudu olabilir.
  [Burada net bir pazarlık mantığı görüyoruz. “Sizin işiniz bitti, kurtuluşunuz
  yok. Ama hele boyun eğin bakarız.”]

* Savaşta aldığınız ganimetin beşte biri Allah’a, yani onun Resulüne aittir.
  Kuşkunuz olmasın ki yetimlere, yoksullara ve yolculara harcanacaktır (41).
  Cihat için atlarınızı ve diğer değerli mallarınızı feda etmekten çekinmeyin;
  hepsi size ileride tam olarak ödenecektir, kaybınız olmaz (60). Savaş
  esirlerini fidye karşılığında satabilirsiniz (67). Buna günah diyenler
  yanılıyor. Neden? Çünkü Allah ve onun Resul’ü izin verdi (68). Ganimet
  helaldir (69). Günah bile olsa, kalbiniz temiz ise Allah bağışlar (70).

* “Mümin” tanımı nettir, maddeler halinde sayılır ve birkaç kez tekrarlanır.
  Bir, Allah’a ve Resul’üne iman edenler; iki, onunla beraber hicret edenler;
  üç, emrettiği cihada katılanlar; dört, (Medine’de) onlara yardım edip barınak
  sağlayanlar (72, 74). Bunların asli görevi birbirine yardım etmektir. Ümmet
  dışında kalan kafirlere, hatta kendi aşiret ve ailelerinin mensupları ile
  dost ve yakınlarına vermiş oldukları sözler geçersizdir (72). Çünkü
  kafirlerin aralarında dayanışma vardır (73); size verdikleri sözü tutmazlar
  (56). Ancak, ümmet dışında sözleşmeli olduğun birinden kuşkulanırsan önce
  sözleşmeyi fesh ettiğini ona bildir, öbür türlü fazla haince olur (58).

* Ahlakın ilkesel ya da evrensel bir dayanağı yoktur. Bizimle olanlar dosttur,
  olmayanlar düşmandır. Bizimle olmanın ölçütü lidere sadakattir. Düşman
  olmanın ölçütü lideri tanımamak, ve daha kötüsü tanıdığını söyleyip kalben
  ona muti olmamaktır. Evrenin Yaratıcısı ve Yargıcı bizden yanadır. Kendi
  aramızda güven ve dayanışma olmalıdır: birbirinizi kırmayın, kibirli olmayın,
  cömert olun (46-47). Düşmana karşı her şey serbesttir (ama sözleşmeyi
  bozacaksanız önceden haber verin).

* HALİM – Savaş, kıtal, ganimet, esir, fidye... Bunlar bugünkü anlayışımızda
  kınanan şeyler. Ama o günün koşulları çerçevesinde düşünürseniz anlayışla
  karşılamak lazım.

  SELİM – Kitabınızın önerdiği ahlak genel ve evrensel bir öğreti mi, yoksa
  sadece “o günün koşullarında” mı geçerli? Eğer ikincisi ise problem yok.
  Olaya antropolog gözüyle bakarız, ilkel bir toplumun ahlak ve töresini
  yansıtan bir metin olarak değerlendiririz. Homeros destanlarına ve
  Ramayana’ya da öyle bakıyoruz, gerçi edebi değer açısından kıyaslanamazlar
  ama olsun.

* Kaldı ki “günün koşullarını” abartmayalım. İsa’dan altı yüz yıl, Buddha ve
  Sokrates’ten bin yıl sonra yazılmış bunlar. İnsanoğlu henüz ahlaki ve felsefi
  derinliği tatmamıştı diyemezsiniz. Augustinus'un İtiraflar'ı Kuran'dan iki
  yüz, Boethius’un Felsefenin Tesellisi yüz yıl eskidir. İkisi de fevkalade
  derin ve nüanslı eserlerdir, üstelik kanın gövdeyi götürdüğü kargaşa içinde
  bir dünyada kaleme alındılar. Yani isteseniz, kalbinizi ve aklınızı açsanız,
  aklı başında birkaç kişiye danışsanız, insancıl bir ahlakın prensiplerine
  varmak o gün için dahi zor olmasa gerek.

http://nisanyan1.blogspot.com.tr/2018/01/halim-ve-selim-8-kuran-ahlak-1.html

---

* Mesele burada sadece savaş, çatışma, öldürme, esir alma, ganimet ve yağma
  meselesi değil. Çok daha derin düzeyde bir ahlaki vazgeçiş söz konusu[1].
  Etik yargının nihai dayanağı ortadan kaldırılmış. Önerilen dayanak bireysel
  vicdan değil. “Hak” duygusu değil. Töre de değil, aksine yerleşik törenin
  ilkeleri açıkça iptal edilmiş. Bir ilke ya da öğreti, mesela On Emir ya da
  bir felsefi prensip de değil. Ya ne? “Allah ve onun Resulü”, yani önderliğe
  sadakat. Tarafgirlik, takım ruhu. “Biz” iyiyiz, “öteki” kötü. Ötekine empati
  yapalım diyen bizimkiler de kötü. Onları öldürebilirsin, hatta öldürmeye
  mecbursun. Esir alıp satabilirsin, malını yağmalayabilirsin, akraban ve
  dostun dahi olsa sözleşmeni lağvedebilirsin. Hatta tüm medeni insanların
  tanıdığı Beytullah harîmine sığınma hakkını göz ardı edebilirsin (Bakara
  190-191).

* Tevrat’ta da, özellikle Babil Esareti öncesine ait kitaplarında, Beni İsrail
  dışındakileri kapsayan evrensel bir tanrının izi yoktur. 137. Mezmur gibi
  dehşet verici bir metni düşünün, Enfal suresi onun yanında masum kalır.

* Ama istisnaları ve karşı akımları da düşünün. Homeros’un İlyada’sı belki
  o aşiret mantığının en katıksız ifadesidir. Ama dikkat ederseniz, “bizim”
  tarafın kahramanlığını yüceltirken öbürlerinin de onurunu ve insanlığını
  vurgulamaktan geri durmaz; Priam’a yahut Hektor’a “Ebu Cehil” diye
  aşağılayıcı bir lakap takmaz. Tarihi gerçeğe aykırı da olsa, Helenlerin
  tanrılarını Troyalılara yakıştırır; böylece Olympos tanrılarını bir tür
  kavimler-üstü hakemlik mertebesine yükseltir. Kuran’dan 1400 yıl daha eski
  olduğu halde Homeros’u bugün daha çağdaş ve daha anlaşılır kılan yönü bu
  yanılmıyorsam. Kuran’ın tanrısı bir tarafın tanrısıdır. Apollon da taraf
  tutar gerçi, ama kardeşi Athenē öbür tarafı tutar; yenişemediklerinde baba
  Zeus hakemdir. Demek ki son kertede bir evrensel yasaya referans var,
  Muhammed’in Medine aşamasında kapıldığı mutlak anominin aksine.

* Tevrat’taki evrimi de göz ardı etmeyin. Musa yasaları ile Yehoşua, Krallar,
  eski Nebi’ler dar bir kavmi mantığın eseridir. Ama Ezra ve Nehemya çağında,
  ve muhtemelen o devirde son şeklini alan Yaratılış kitabında, uzun listeler
  halinde Beni İsrail’in komşu kavimlerle akrabalık ilişkileri vurgulanır. Bu
  olguyu, MÖ 6. yy sonundan itibaren Pers İmparatorluğu içinde yer almanın
  getirdiği kozmopolitlik eğiliminden ayrı düşünemeyiz kanımca. “Biz Allah’ın
  seçilmiş kavmiyiz” tezinin yanına, “ama öbürleriyle akrabayız” karşı-nağmesi
  neden gelsin öbür türlü?

* Verili aşiret bağlarını parçalamaya yönelik bir tür evrensellik Kuran’da da
  var, peki. Ama bu eğilim, eski Roma’daki gibi aşiretler-üstü bir
  konfederalizme, yahut Stoiklerde ve Hıristiyanlıkta olduğu gibi bir bireysel
  vicdan öğretisine götürmez. Aksine, eski aşiretlerden daha katı ve dışlayıcı
  yeni bir gruplaşma yaratır. Daha katıdır, çünkü aşiretler dünyasında geçerli
  olan akrabalık, sözleşme, velayet gibi “insanileştirici” bağları reddeder.
  Müminler ile kafirler arasında insani bir ilişkinin zemini yoktur. Müminin
  görevi cihat etmektir. Ancak – bir tür zorunlu istisna olarak – kafir eğer
  boyun eğer ve “aşağılayıcı” bir cizye ödemeyi kabul ederse, tahammül
  gösterilecektir. O da ancak yazılı bir sözleşme bağlamında, ikinci sınıf
  insanlık statüsüne razı olması koşuluyla.

**Linkler**

* https://incil.info/kitap/Mezmurlar/137
* http://nisanyan2.blogspot.com.tr/2018/01/halim-ve-selim-9-kuran-ahlak-2.html

---

* Şöyle okuyorum ben A’raf suresini: İlk on ayet Allah teorisini özetler.
  Emredici ve uyarıcıdır (2, 3). Karşı koyamayacağınız kadar güçlüdür, emir ve
  uyarısına boyun eğmeyeni cezalandırır (4, 5). Her şeyi bilir (7), adildir
  (8), size verdiği nimetler için şükretmenizi ister (10). Sizi o yaratmıştır
  (11).

* Bunu seslendirilmemiş bir soru izler: O halde insanlar niye kötü? Cevap:
  Çünkü şeytan onları yoldan çıkarır (11-27). Bu cevap, yanıtladığından fazla
  soru doğurur. Şeytanı Allah yaratmadı mı? (11) Şeytanın kötülük iradesi eğer
  Allah’tan neşet ediyorsa Allah kötüdür, Allah’a rağmen meydana gelmişse Allah
  acizdir (12). Allah şeytanı cezalandırdı ise neden tam cezalandırmadı,
  kötülüğe devam etmesine izin verdi (13-15)? Tanrı adil ve gafur ise şeytanın
  kendi iradesine karşı gelmesine neden müsamaha gösterdi (16-17)? Eğer
  insanları yoldan çıkaran şeytan ise neden şeytanı değil insanları
  cezalandırıyor (18)? İnsanı Allah yarattıysa, fıtratındaki zaaftan o sorumlu
  değil midir (19)? Şeytan Adem’i kandırdı ise Allah neden zamanında müdahale
  etmedi (20-22)? Geç mi fark etti? Neden yarattığını ıslah etmek yerine
  cezalandırma yolunu seçti (24-25)? Şeytanı Allah mı görevlendirdi (27)?
  Şeytanın işi insanı yoldan çıkarmak mıdır, yoksa yoldan çıkmış insanı Allah
  adına cezalandırmak mıdır?

* Kötülüklerin olduğu bir dünyada Allah hem adil hem kadiri mutlak olamaz. Eğer
  adil ise acizdir, eğer muktedir ise zalimdir.

* Soru: Senin elçi olduğun ne malum? Cevap: Nuh’u yalanladılar (59-64), Hud’u
  da (65-72), Salih’i de (73-79), Lut’u da (80-84), Şuayb’i de (85-93), Musa’yı
  da (103 vd.). Allah hepsini kahretti, kavimlerini helak etti. Sizin sonunuz
  da onlar gibi olacak (93-100).

  Bu cevap mıdır, çaresizlik patlaması mıdır?

* Kritik bir soru: Madem Allah’ın onları helak edeceği belli, ne uğraşırsın ya
  Muhammed (164)? Boşuna çaba değil mi? Bırak Allah kendi işini görsün, senin
  işlevin ne? Allah aracısız iş göremeyecek kadar aciz mi? Cevap iki şıklıdır
  ve her ikisi de son derece ilginçtir. Bir, Allah’a mazeret olsun (164), yargı
  günü “biz bilmiyorduk, haberimiz yoktu” demeyesiniz diye (172). İki, belki
  aranızdan kulak verip doğru yola gelen olur diye (164). Çünkü Allah
  cezalandırıcı (seriü’l ikab) olduğu gibi merhametlidir de (167). Bana kulak
  verir, doğru öğretiye sarılır ve namaz kılarsanız ödüllendirileceğiniz
  kesindir (170).

  E hani Allah mühürlemişti, ceza kesindi, ne yapsan boştu? Cevap: Beni İsrail
  de buzağı yapıp ona taptı, Allah’ın gazabı sonsuzdu (152). Ama Musa Allah’a
  yalvardı, şefaat diledi, birkaç akılsız yüzünden ümmeti helak etmemesini
  istedi (155). Bunun üzerine Allah onlara birtakım şartlar koştu (156). Tevrat
  ve İncil’de müjdelediği ümmi nebiye itaat etmelerini emretti (157-158).
  Kurtuluşun tek yolu benim peşimden gelmektir.

* İman yolu IŞİD’e çıkar. Sonsuz tevekkül ve tevazuyla, hoşgörüyle ve belki bir
  ironi duygusuyla donatılmışsanız belki o akıbetten kaçınabilirsiniz. Aksi
  halde gideceğiniz başka yer yok.

**Linkler**

* http://www.kuranmeali.org/kuran/araf-suresi/
* http://nisanyan1.blogspot.com.tr/2018/01/halim-ve-selim-10-kuran-ahlak-3.html

---

* Dikkat ederseniz, bu öğretinin temelinde aklı terk ediş vardır. Reel dünyanın
  kısıtlayıcı çerçevesi içinde düşünen insan bu sonuçlara asla varamaz. Akıl ve
  gözlem bilir ki ölen çocuk geri gelmeyecek. Bazı zorbalar gülmeye devam
  edecek. O taksiciyi asla yakalayamayacağız. Sağduyu ve eleştirel akıl
  çerçevesinde ileri sürülecek hiçbir kanıt, makul bir insanı bu gerçeklerin
  aksine ikna edemez. Tanrısal adalet ihtimaline inanmak için aklı paranteze
  almak gerekir. Kendini irrasyonel inancın – imanın – karanlık uçurumuna
  fırlatma cesaretini göstermek gerekir. Bungee jumping gibi bir şey olmalı
  sanırım. Tüm içgüdülerine aykırı olarak, aklın “dur!” diye haykırdığı yerde
  kendinizi boşluğa salıyorsunuz; bilmediğiniz, tanımadığınız birilerinin
  aldığı önlem sayesinde çakılmaktan son anda kurtulacağınıza güveniyorsunuz.

* HALİM – Ne güzel anlattınız. Demek ki Cenabı Hak, İslam dini ile
  şereflenmemiş olan bazı kullarının da kalbinde iman ateşinin yanmasına izin
  vermiş.

  SELİM – Haddizatında daha çok onlara vermiş, ama geçelim.

* HALİM – Allahsız yaşam nasıl anlamlandırılabilir? Adil ve alim bir yargıç
  yoksa ölüm gerçeği nasıl aşılır, zulüm ve zorbalık nasıl telafi edilir?

  SELİM - En basitiyle başlayalım isterseniz, siyasi ve felsefi ütopyaların her
  çeşidi şu dünyanın acımasız realitesine karşı bir isyan çığlığıdır. Ne
  diyorlar? “Ölsem de gam yemem, hatta çocuğum ölsün fark etmez, çünkü Japon
  ulusu zaferi kazanacak.” “Varsın bugün adalet olmasın, çünkü Sosyalist Devrim
  yakın.” “Acılar beni korkutmaz, çünkü Atalarımızın Töresi bize yol
  gösteriyor.” Ve benzerleri. Hepsinde akıl dışı bir aksiyomatik inançtır,
  inanç sahibine dünyayı aydınlatan ve yaşanabilir kılan.

  Siyasi ütopyaları geçin, her türlü felsefi ve kültürel idealizmde aynı akıl
  dışı inanma iradesini bulursunuz. Yaşama anlam verdiği söylenen her şey,
  “Töre”, “Edep”, “Erdem”, “Kardeşlik”, “Özgürlük”, “Sanat”, “Güzellik” – hepsi
  maddi yaşamın acımasız gerçeğinden aklını ve ruhunu azat etme maceraları
  değil mi? Hatta size bir şey söyleyeyim, “Aydınlanmacı” adı verilen 18. yy
  rasyonalistlerinin yücelttiği Akıl da, tıpkı öbürleri gibi, akıl dışı bir
  inanç değil mi? Hepsinin amacı birdir: ölümün anlamsızlığını örtmek, zalimin
  gülüşünü dayanılır kılmak, üstümüze sıçrayan çamuru silmek. Hepsi maddi
  dünyanın herkesçe bilinen gerçeklerini ilga ve iptal etme iradesiyle çıkar
  yola. Hepsi bir şekilde ölümden sonra yaşam inancı içerir (“beni ileride
  anlayacaklar,” “yoldaşlar o günleri görecek,” “evlatlarım başı dik yürüsün”).
  Hepsinin kritik anlarında tıpkı deminki dini örneklerde değindiğimiz o aşk ve
  cezbe halini hissedersiniz. Çocuklar boşa ölmedi! Evrende adalet var! Çamur
  beni kirletmez! Yaşasın!

  Evrende aklın ışımasına tanık olan Voltaire’in kapıldığı coşku, sizce Şam
  yolunda iman ışığını görüp attan düşen Pavlos’unkinden daha mı zayıftır?

http://nisanyan1.blogspot.com.tr/2018/02/halim-ve-selim-nasl-kurtuluruz-su.html

---

* HALİM – Elit bir zümreyi memnun edecek bir seçenekten söz ediyorsunuz.
  “Aklının kapasitesine güvenen ve yüz yılların bilimsel atılımlarına vakıf
  olan” dediniz. Sınıfsal bir söylem bu, seçkinler size inanmaz diyorsunuz.
  Oysa tarihin her çağında mütevazı insanlar somut, rahman, rahim, muktedir,
  adil ve alim bir tanrı inancını diğer her türlü alternatife tercih etmişler.
  Neden? Demek ki akıllarına ve gönüllerine daha yatkın bulmuşlar.

  SELİM – Avamın neyi tercih ettiği bizi siyaset ve sosyoloji babında
  ilgilendirir belki, ama hakikat babında ilgilendirmemeli, değil mi?
  Söylediğiniz doğru olabilir. Eğer doğruysa ne sonuç çıkar? Avamın hakikate
  ulaşmasının zor ya da imkansız olduğu sonucu çıkar. Belki avama hitap etmek
  için hakikatten taviz verilmesi gerektiği sonucu çıkar. Dikkat ederseniz
  bugün Türkiye’de belli bir kültür seviyesinde oldukları halde dinci söylemi
  savunan insanların birçoğunun da söylediği budur. “Teoride haklı
  olabilirsiniz hocam” diyorlar, “ancak halk anlamaz. Halkla konuşabilmek için
  onların dini inançlarına saygı göstermek lazım.” “Saygı göstermek” deyimiyle
  kastedilen şey sanırım riyadır. Yani aklınızla dilinizin aynı çizgide
  olmaması. İki yüzlülük.

* HALİM – İnsanlar, ya da en azından insanların kahir ekseriyeti, her koşulda
  Allah fikrine meyledecekse eğer tezlerinizin ikna edici olma şansı çok düşük
  değil mi? Yenilgiye mahkum olduğunuz bir sahada oynamakta niye ısrar
  ediyorsunuz?

  SELİM – Aşağı Güngören mahallesinin açısından baktığınızda kendinizi haklı
  sanabilirsiniz. Sanırım Hindistan’dan ya da Rusya’nın taşrasından bakınca da
  öyle görünüyordur. Lakin dünyada gücü ve bilgiyi elinde tutan toplumlar
  açısından baktığınızda görüntü hiç öyle değil. Geleneksel tanrılara olan
  inanç bundan yüz yıl önce elitler katında tükendi. Şimdi orta sınıflar
  arasında da pek rağbet görmüyor. Bu gidişle Alabama ve Texas kırsalı dışında
  Batı dünyasında Hıristiyan (ve Yahudi) mitolojisini ciddiye alan çok kimse
  kalmayacak.

http://nisanyan1.blogspot.com.tr/2018/02/halim-ve-selim-13.html

---

* İsveç ve Norveç’te tanrıya inanmayan ya da agnostik olduğunu söyleyenlerin
  oranı, çeşitli sayımlara göre yüzde kırkla elli arasında. Herhangi bir dine
  mensup olmayanların oranı Almanya’da %38, Japonya’da %67’nin üzeri. Bunlar
  dünyada suç oranının en düşük olduğu toplumlardan birkaçı. “Nefsinin en alçak
  güdülerine” teslim olanlar orada da var şüphesiz, ama sayıları başka
  toplumlara oranla hayli düşük.

  Üstelik, Japonya’yı bilmem ama diğerlerinde öyle görünüyor ki var olan suç ve
  ahlaksızlık vakalarının çok yüksek bir oranını dindarlığından şüphe
  edilmeyecek göçmen azınlıklar temsil ediyor – Pakistanlılar, Türkler,
  Araplar, Sırplar, Afrikalılar vb. İnceledikçe görüyorsunuz ki bu grupların
  dindarlığı ile suç işleme eğilimi arasında net bir korelasyon var. Bir kere,
  dini duyarlıklarından ötürü, içinde yaşadıkları topluma karşı bir nefret ve
  ötekileştirme refleksi geliştirmişler. Bu da, bana sorarsanız, nefse
  teslimiyetten çok daha etkili bir ahlaksızlık kaynağı, çünkü karşındakini
  insan olarak algılama ve empati kurma yeteneğini köreltiyor. İkincisi, kadın
  ve namus cinayetleri gibi, din kisvesine bürünmüş törelerden kaynaklanan
  suçlar işlemeye eğilimliler. Bunlar belki doğrudan doğruya dini öğretinin yol
  açtığı eylemler değil belki, ama töre kaynaklı vahşet hemen her zaman dini
  inanç bazında savunuluyor ve o sayede direnç kazanıyor. Dinden aldığı
  meşruiyet olmasa daha kolay bertaraf edilecek.

* Düşünün, tanımadığınız bir insanın yüzüne yarım saniye bakıp, güvenilir biri
  mi değil mi karar verme yeteneğimiz var. Cinsel partnerimize attığı yarım
  saniyelik bir bakış yüzünden birine hayat boyu düşman olma yeteneğimiz var.
  Tanımadığımız birinin öyküsündeki hayali karakter çocuğunu sevdi ya da
  Komançilere göğsünü siper etti diye hüngür hüngür ağlama yeteneğimiz var.
  Bunlar eğitimle, bilgiyle, ya da dini inançla elde edilen şeyler değil.
  Leyleğin göçü ya da horozun ötüşü gibi, yapısal beceriler. Ahlaki
  yargılarımızın temeli bunlardır.

http://nisanyan1.blogspot.com.tr/2018/02/halim-ve-selim-15-ahlaki-yarglar.html

---

* Tevrat’ı ele alalım. Metnin ana gövdesi ilk bakışta alabildiğine katı bir
  aşiret ahlakının sözcüsüdür. Temel ödeviniz kavim töresine uymaktır; bizden
  olmayan düşmandır, şehirlerini yıkmak vaciptir ve saire. Ama okumaya devam
  edin. Süleyman Özdeyişleri ve Vaiz’de (Ecclesiastes) bununla taban tabana zıt
  bir skeptisizmin, Mezmurlar ve Eyüp’te son derece bireysel bir dizi vicdan
  hesaplaşmasının izlerini bulursunuz.

* İncil’de anlatılan İsa orijinal bir ahlaki öğreti koyar ortaya: düşmanını
  sev, aileni ve malını terk et, ruhen fakir ol, vs. Fakat bu anlayışla
  bağdaştırılması güç şeyler de söyler. Sıra Pavlos’un mektuplarına gelince,
  güneşin altında aşağı yukarı her ahlaki önermeyi destekleyecek bir söz
  bulabilirsiniz. Bu tutarsızlıklar sayesindedir ki bunca yüzyıldan beri akla
  ve hayale gelebilecek her türlü ahlaki tutum, eylem, değer yargısı ve siyasi
  ilke, Yahudilik ve Hıristiyanlık adı altında savunulabilmiş; her görüş için
  Eski ve Yeniş Ahit’ten lehte ve aleyhte yüz tane kanıt gösterilebilmiş.

* Ben şahsen Eski ve Yeni Ahit’in bazı bölümlerini okumaktan büyük bir haz
  alıyorum; başkalarının da Kuran’dan ya da Purana’lardan benzeri bir manevi
  haz almasını anlayabiliyorum. Ama şu gerçeği unutamayız. Bunları yazanlar
  insanlığın çocukluk çağının temsilcisi. Amerika’yı ve Çin’i bilmiyor.
  Apartman ve uçak görmemiş. Trafik sorunundan haberi yok.  Sosyal sigorta ve
  emeklilik maaşı bilmiyor. Banka bilmiyor, kredi kartı taksiti bilmiyor.
  Üniversite bilmiyor. Bırakın üniversiteyi, ilkokuldan haberi yok. Yatırım
  teşvikleri ve işsizlik konusunda fikri yok. Şizofreni ve depresyon konularını
  düşünmemiş. İç güvenlik ve polis yasaları hakkında söyleyecek sözü yok.
  Otoyol ihalelerinde yolsuzluk meselesini irdelememiş. İnternet güvenliği ve
  yapay zeka konularının kıyısına uğramamış. Eşcinsel evliliğini düşünmemiş.
  Nüfus yaşlanması problemine önerisi yok. Ölüm hakkına dair fikri yok. Kürtaj
  konusunda kör cahil. Sanayi devrimini bilmiyor. Freud’u duymamış. Matbaanın
  sosyal yapıya etkilerini bilmiyor. Gecekondulaşma nasıl önlenir bilmiyor.
  Sosyal konut görmemiş. Gösteri yürüyüşü görmemiş. Nükleer silahları duymamış.
  Fransız ihtilalinden habersiz. Moda tasarımı bilmiyor. Siyasi parti bilmiyor.
  İnsan hakları teorisi bilmiyor, anayasa bilmiyor, İsviçre Medeni Kanunu
  bilmiyor. Hayatında restoran görmemiş, gece kulübüne gitmemiş, paket tura
  katılmamış. Dilenciye sadaka ver diyor ama üç milyon Suriyeli gelirse ne
  yapacağını söylemiyor. Doğum kontrol yöntemlerinden ve bunların cinsel ahlaka
  dair sonuçlarından bihaber. Hayvan haklarından bihaber. Genetik
  mühendislikten bihaber. Kat mülkiyeti kanununu bilmiyor. Esnek çalışma
  saatlerini duymamış. Gazeteciliğin ahlaki normlarından behresi yok. Bireysel
  silahlanma hakkını tartışmamış. Çiçek aşısını duymamış. Organ nakli aklının
  ucuna uğramamış.

  Neyin kılavuzu, allahaşkına? Bırakın çözüm önermeyi, bu konuları anlamlı bir
  şekilde tartışmaya imkan veren kavramları ve emsalleri mi var? Bırakın
  anlamlıyı, ruha hoş gelecek bir sözü mü var? Yok. Sıfır. Bu konuları kutsal
  kitaplar üzerinden tartışmaya kalktığınızda sonuç kakofonik bir kör
  döğüşüdür, kulak vermeye değecek bir tek fikir kırıntısı üretmez.

  O yüzden diyorum ki bu kitapların çağı geçmiştir. Geçmişte bazı toplumlara
  ortak bir dil, ortak ahlaki müzakere zemini sağlamış olabilirler. Bugün öyle
  bir işlevleri kalmamıştır. Kütüphanede Homeros ve Dede Korkut masallarıyla
  aynı rafa konmaları gerekir.

* Gerçekten insan zihnini kurcalayan, zımnen sahip olduğumuz normların
  beklenmedik köşelerini aydınlatan bir ahlak teorisi istiyorsanız Sokrates
  okuyun. Budist kanonu okuyun, cidden derin bir tefekkürün ürünüdür. İsa
  okuyun, evet – Kefernahum dağındaki vaazı ahlak öğretisinin
  başyapıtlarındandır. Sadi’nin Gülistan ile Bostan’ını okuyun, Yunus Emre
  okuyun, Fuzuli okuyun: İslam zemini üzerinde inşa edilseler de olgun bir
  kültürün eserleridir. Dante okuyun: akla gelecek her türlü insan eylemi
  hakkında söyleyecek sözü vardır. Martin Luther’in vaazlarını okuyun: bağnaz
  fakat aynı ölçüde cüretkar bir düşünürdür. Spinoza okuyun, Kant okuyun,
  Rousseau okuyun, Tolstoy okuyun, Sartre okuyun, Hannah Arendt okuyun. Slavoj
  Žižek bile okuyabilirsiniz, hafif olsun baş ağrıtmasın derseniz.

**Linkler**

* https://incil.info/kitap/Matta/5
* https://incil.info/kitap/Matta/6
* https://incil.info/kitap/Matta/7
* https://eksisozluk.com/dagdaki-vaaz--831833
* http://nisanyan1.blogspot.com.tr/2018/02/halim-ve-selim-16-ahlaki-yarglar.html

---

* Çıkar hesabıyla ahlaki normlara uyanlara dünyanın her yerinde ve tarihin her
  evresinde tek bir isim verilmiştir: Riyakar. Yani iki yüzlü. İngilizcesi
  hypocrite. Böylelerine güvenilmez. Ahlaki davranışın temel motivatörü olan
  ittifak ve sadakat ilişkilerine layık olmadıklarına hükmedilir. Biliyorsunuz,
  “dindar” sayılan insanlara her çağda ve her toplumda yöneltilen en yaygın
  eleştiri de budur. Dindarlara güvenilmez, çünkü ahlakları samimi değildir.
  Çıkar hesabına dayanır.

* Biz akıl ve bilgi dairesinin çapını genişletmeyi umduğumuz için Allah
  fikriyle mücadele ediyoruz. Çünkü o inanç, birçok insan için, akıl ve
  bilginin önünü kesen bir psikolojik engeldir.

* HALİM – İnsanların böyle görünmez dostlarının olması sizi rahatsız ediyor mu?
  Akılsızlık mı sizce?

  SELİM – Asla. İnsan varoluşunun vazgeçilmez ögelerinden biri. Hangimizin yok
  ki?

  Beni rahatsız eden şey başka. En önemlisi, insanların sanal dostlarının
  organize dinler tarafından zapturapt altına alınması. Kimin dost kimin düşman
  olduğuna dair organize dinlerin getirdiği kısıtlayıcı çerçeve. Bilgi
  kaynaklarının çok çeşitlendiği ve klasik dinlerin inanç çerçevesi dışında
  kalan ahlaki modellerin sayı ve nitelik açısından çok arttığı bir devirde
  yaşıyoruz. Oysa belli başlı dinlerin hepsi, farklı ölçülerde de olsa, kendi
  dininin dogmalarını benimsemiş olmayı ahlaki önderliğin temel şartı olarak
  ileri sürüyor. Ateistten aziz olmaz; kafirden evliya olmaz. Bunun son derece
  sakıncalı sonuçları olduğunu düşünüyorum. Birincisi, cehaleti teşvik eder.
  İkincisi, inanç toplulukları arasında düşmanlığı körükler. Üçüncüsü,
  o topluluklar içinde en cahil ve bağnaz olanların iktidarına yeşil ışık
  yakar.

* Tüm mitolojik dünyamızın tepesine konmuş bir kadir-i mutlak Tek Tanrı
  düşüncesi, özünde bir siyasi egemenlik hırsının ifadesidir. Tek bir amacı
  vardır: egemenliği altına aldığı insanların hangi mitik varlıklara – sanal
  dostlara, ahlaki modellere – inanıp hangilerine inanamayacağını belirlemek.
  Ne der Yahudi-türevi dinlerin kutsal kitapları? Bizim belirlediğimiz
  Mega-mite boyun eğen gerçek ve sanal kişiler iyidir, azizdir, nebidir.
  Eğmeyenler şeytandır, sahte peygamberdir, yalancı tanrıdır, zinhar onları
  dost edinmeyin.

* Hatırlayın: Tevrat’ın Tek Tanrı öğretisi kral Yoşiya devrinde Kudüs
  Tapınağına boyun eğmeyen yerel kültleri ve “sapkın” inançları yok etme
  kampanyasının ideolojik ifadesiydi. Roma İmparatorluğunun Hıristiyanlığı
  benimsemesi, binlerce yerel ve geleneksel tanrının – ve elbette onlara mensup
  yüz binlerce alim ve arifin – çöpe atılması sonucunu doğurdu. İslam’ın da
  asıl gerekçesi, Muhammed zamanında hızla Arabistan’ı etkisi altına alan
  Yahudi ve Hıristiyan mezheplerinin önünü kesmektir bana sorarsanız.

  Yani “tek tanrı bizim tanrı” inancı yalnız günümüzde değil, geçmişte de
  insanların ahlaki evrenini daraltmaktan başka çok fazla bir işe yaramamış.
  Giderilmesinde sayısız fayda vardır.

http://nisanyan1.blogspot.com.tr/2018/02/halim-ve-selim-17-neden-namuslu-olsam.html
