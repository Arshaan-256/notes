# Marksizm Ve Anarşizm

> Marksizm ve Anarşizm, geçen yüzyılın ortalarından bu yana, devrimci
> sosyalizmin iki temel teorisidir. Bununla birlikte, bu iki teori, sürekli
> birbiriyle kavgalıdır. Conor McLoughlin, bu makalede, bunları birbiriyle
> karşılaştırarak ortak yönlerinin neler olduğunu sorguluyor.

İlkin, bu iki düşünce akımının tanımlanması gerekiyor: Anarşizm nedir? Marksizm
nedir? Bir süre için, bu iki düşünce akımının daha sonraki dönemlerdeki
yandaşlarını göz ardı ediyorum. Dolayısıyla, Marx'ın düşüncelerinin stalinist,
leninist ve sosyal demokratik yorumlarından söz etmeyeceğim. Bunun yerine, Marx
ve Engels'in temel düşünceleri üzerinde duracağım.

## Düşüncelerin temelleri

Anarşist bakış açısını yansıtırken, Bakunin'in yazılarını kullanacağım. Bakunin,
Marx'ın tutarlı bir muhalifiydi; bugün, onun temel argümanları anarşistlerin
çoğu tarafından kabul ediliyor. Ne Marx ne de Bakunin'in yazılarının tam bir
tutarlık gösterdiği söylenemez -Bakunin'in yazıları özellikle parçalı bir
niteliğe sahip; bununla birlikte, bu ikisinin yazılarını esas almak, söz konusu
iki düşünce akımının karşılaştırılması açısından bana en doğru yöntem olarak
görünüyor.

Anarşizm ile marksizmin pek çok müşterekliğe sahip olduğunu söylediğim zaman,
sanırım, kendilerini anarşist olarak isimlendiren insanların pek çoğunun canı
sıkılacaktır: Hem anarşistler hem de marksistler materyalisttir. Her iki grup
da, insanların düşüncelerinin içinde yaşadıkları toplumsal ve ekonomik koşullar
tarafından biçimlendirildiğine inanır. Düşünce eyleme zemin hazırlar, eylem
düşünceyi teşvik eder.

## Kapitalizmi kimler ortadan kaldırabilir

Her iki taraf da, değeri yaratan şeyin emek olduğunu, üretim sürecinde yaratılan
değerin ücret dışında kalan önemli kısmının kar olarak kapitalistin cebine
girdiğini öne süren Marx'ın teorisini kabul eder. Yine ortaklaşa kabul edilen
görüş, üretim sürecindeki rolü dolayısıyla işçi sınıfının kapitalizmi yıkma
gücüne sahip yegane sınıf olduğudur.

Kapitalizmi yıkması işçi sınıfının kendi çıkarınadır. İşçiler, sınıfsız bir
toplumu yaratma gücüne sahiplerdir ve böyle bir toplumun yaratılmasından yarar
göreceklerdir. Hem anarşistler hem de devrimci marksistler, bunun ancak devrim
yoluyla ve uluslararası ölçekte başarılabileceğini kabul ederler.

Marx'ın "Kapital" başlığını verdiği geniş ölçekli çalışması, ayrıntılı bir
araştırmaya dayanır ve kapitalist sisteme yönelik esaslı bir saldırı olarak
kabul edilir. Marx'ın kendi ifadesiyle, "Kapital" bir sentezdir; Weber, Ricardo,
Adam Smith gibi sağcı ekonomistlerden Proudhon ve İrlandalı William Thompson
gibi devrimcilere kadar geniş bir düşünce yelpazesini bir araya getirir.
Anarşistler, Marx'ın kapitalizme yönelttiği bu eleştiriyi kabul etmişler ve
olumlu karşılamışlardır. Hatta, Bakunin, Marx'ın bu eserini Rusça'ya çevirmeye
başlamıştır (kitabın hacmini bilenler bunun ne büyük bir emek gerektirdiğini
bilirler).

## Gelin dost olalım?

Şu halde, neden anarşistler ve marksistler geçmişe sünger çekip birlikte
yürümüyorlar?

Her şeyden önce, bunlar arasında devletin niteliği konusunda esaslı bir düşünce
ayrılığı daima var olmuştur. Burada, devlet sözcüğü ile içinde yaşadığımız
ülkeyi kast etmiyoruz. Devlet, en iyi biçimde, egemen sınıfın 'yürütme komitesi'
olarak tanımlanır ve küçük bir azınlığın çoğunluğu yönetmesinin aygıtıdır.
Devlet, nihai olarak, güç kullanma tekelini elinde bulundurarak kendi iktidarını
savunur ve muhafaza eder, elinde tuttuğu baskıcı güçler aracılığıyla patronların
yönetimini aşağıdan gelen dirençlere karşı korur.

Anarşistler, her zaman, devleti sınıfsız bir toplum için varlığı gerekli olmayan
bir yapı olarak görmüşlerdir. Devlet, tüm kapitalist ülkelerde toplumsal yaşama
büyük ölçüde müdahale eder; kimi durumlarda, egemen sınıfın bütününü, kolektif
bir sömürü biçimi içinde kendisinde cisimleştirir (eski Stalinist bloğu
oluşturan ülkelerde olduğu gibi).

Marx ve Engels, devlete karşı her zaman ikircikli bir yaklaşım içinde kaldılar.
Çeşitli kereler, devleti, işçilerin devrimde kendisinden yararlanabilecekleri
yansız [neutral] bir aygıt olarak tanımladılar. Bu ikisi, 1848'de, Paris
ayaklanmasından sonra, "Komünist Manifesto"yu kaleme aldılar. Bu kitapçıkta,
Marx ve Engels, sürekli olarak, tüm üretimi, maliyeyi, ulaşım ve iletişim
araçlarını kamulaştıracak ve merkezileştirecek bir İşçi Devleti'nden söz
ederler. Ancak, işçilerin kendi devletlerini nasıl kontrol edebilecekleri
konusuna değinmezler.

## İşçi iktidarı, ya da işçiler üzerinde diktatörlük?

Ne var ki, Marx, 1871 Paris Komünü'nden sonra yazdığı "Fransa'da İç Savaş"
başlıklı kitabında, bu kez devletin yerini alacak Komün İktidarı'ndan ve
üreticilerin özyönetiminden bahseder -ancak bunun tam olarak nasıl
gerçekleşeceğinden söz etmez. Marx, "Gotha Programının Eleştirisi"ni kaleme
aldığı 1875 yılına kadar, bulanık bir kavram olan proleterya diktatörlüğü
kavramına geri dönmüştür.

Buna karşılık, Bakunin, sürekli olarak ve ısrarla, devletin devrimci rolü
fikrine karşı çıktı. 1873'te yazdığı "Devlet ve Anarşizm"de, Leninizmin zorba
hükümetini, insanda şaşkınlık uyandıran bir sezgisellikle önceden gördü.

Marx'ın öngördüğü yeni toplumsal düzen, insanların kendi gereksinimlerine uygun
olarak yerel ve bölgesel düzeyde aşağıdan kuracakları örgüt ya da birliklerin
özgür işbirliğine değil, halkın iradesini yansıtacağı varsayılan bilgili bir
azınlığın diktatoryal iktidarına dayanır.

1917 Rusyası'nda, Bolşevikler Marx'ın temel programını yaşama geçirmeye
giriştiler. Tepeden kararlarla uygulamaya konan devlet kontrolündeki
kamulaştırma temelinde, fabrika komitelerinin ve sovyetlerin varlığına son
verdiler. Diğer sol partilerin hepsi zora başvurularak çökertildi. Sonuç,
1980'lerin sonlarına kadar ayakta kalacak olan sefil bir Devlet Kapitalizmi
oldu. Ne yazık ki, Bakunin'in öngörüsü tamamen doğru çıktı.

## Belirsizlikler

Daha derin bir düzeyde, marksizmin merkezi önermelerinde bir dizi bulanıklık söz
konusudur. Marx'ın "Feurbach Üzerine Tezler", ya da "Kutsal Aile" gibi ilk
eserlerinde, insanlar tarihin değiştirilmesi pratiğinde etkin bir öğe olarak
görünürler. Buna karşılık, onun daha sonraki dönemlerde kaleme aldığı
çalışmalarda, tarih ve ekonomi belirleyicilik kazanır ve insan öğesi geri plana
itilir.

Bu düşüncenin gölgesi "Kapital"e de yansımıştır. Marx, "Kapital"de, kapitalizmin
üretimin daha sonraki gelişiminde bir engel haline geleceğini ve önceden tam
olarak kestirilemeyecek yeni bir doğrultuya sapacağını ileri sürer. Kapitalizmin
gelecekte daha da gelişerek son derece planlı bir nitelik kazanacağını,
dolayısıyla, salt üretkenlik açısından bakıldığında, sosyalizmin kapitalizmi
izleyecek yegane mantıksal aşama olacağını söyler. "Kapital"e hazırlık niteliği
taşıyan "Grundrisse"de, kapitalizmin varlığını sürdürebilmek için kendi
kendisini rasyonelleştireceği öngörüsünde bulunur.

Bu, son derece determinsit bir düşünce tarzıdır. Bu bakış açısı, dünyayı
bilinçli olarak şekillendiren ve değiştiren özneler olarak işçileri sahneden
indirir. Sosyalizmi, kapitalizmin olgunlaşmasını beklemekten ibaret bir mesele
düzeyine indirger. Alman Sosyal Demokratları gibi bazı marksistlerin devrime
gereksinim olmadığına inanmış olmalarının temelinde bu bakış açısı yatar.

Marx, ve onun ölümünün ardından Engels, söz konusu bakış açısını kendi mantıksal
sonucuna kadar götürdüler. Sosyalizmi sosyal demokrasi ve seçim yoluyla yaratma
fikriyle flört ettiler. 1869'da, sağ partilerle ittifak arayışındaki Alman
Sosyal Demokrat Partisi'ni desteklediler.

Bu düşünceleri küçümseyen Bakunin, demokratik devlet kavramını şu şekilde
tanımlayarak alaya aldı: Devletin merkezileşmesi ve egemen halkın aydın bir
yönetici azınlığa fiili itaati.

## Seçim yoluyla sosyalizm?

Marx ve Engels, Paris Komünü'nden hemen sonra Sosyal Demokrat Parti'den
ayrıldılar. Fakat, 1895'te, Engels tekrar eski bakış açısına geri döndü ve
("Komünist Manifesto"nun yeni başımına yazdığı önsözde) toplumu değiştirmek için
seçimle iktidara gelme fikrini öne çıkardı. Marx'ın kendisi de, bir ara,
İngiltere ve Amerika gibi ileri kapitalist ülkelerde sosyalizmin parlamento
yoluyla inşasının mümkün olabileceğini ileri sürmüştü.

Öyle görünüyor ki, Marx ve Engels, 1871 yılına yakın zamanlar dışında, işçilerin
özyönetimine dayanan toplum fikrini ciddi olarak değerlendirmemişlerdir. Hatta
bu konu üzerinde ayrıntılı olarak durmamışlardır. Buna karşılık, Proudhon (ki
kendisiyle çeşitli konularda farklı düşüncelere sahibiz), Bakunin ve Kropotkin
söz konusu fikir üzerinde ayrıntılı olarak durmuşlardır.

Bakunin'in Marx'ın determinizmini yadsıması, onun, köylülüğün devrimci bir
durumda oynayabileceği rol konusunda bir kavrayışa ulaşmasını da sağladı. Marx,
köylülüğü, genel olarak işçilere destek olmayacak gerici bir sınıf olarak gördü.
Bakunin ise, köylülerin, devrimci fikirlerden etkilenmeleri durumunda
devrimcileşebileceklerine inandı. 1871'de kaleme aldığı "Bugünkü Krizde bir
Fransız'a Mektuplar" başlıklı çalışmasında köylüler için mükemmel bir program
ortaya koydu.

Bakunin'in temel düşüncesi, toprağın koşulsuz olarak küçük köylülere
devredilmesi, kırda zorunlu askerlik, vergi, kira, ipotek gibi uygulamaların
kaldırılmasıydı. Devletin tasfiyesi ve yanısıra miras haklarının ortadan
kalkmasıyla birlikte, birey, kendi mülkünün yegane garantörü durumuna gelecekti.
Bir anda geniş toprakların köylülerin kullanımına açılması, şehirlerden ve
topraksız tarım işçilerinden gelen yoğun anarşist propagandanın da etkisiyle,
çok geçmeden bir gönüllü kolektifleşme programını gündeme getirecekti. 1936
İspanyası ile 1921 Ukraynası'nda yaşanmış olan şey tam da budur. Bu fikirlerin,
gelişmekte olan ülkeler açısından geçerliliklerini hala koruduklarını söylemek
de mümkün.

## Ya gönüllülükle, ya da asla

Bakunin, ayrıca, zora dayalı kolektifleştirmenin tehlikeleri konusunda
uyarılarda bulunmuştu; kolektifleştirmenin gönüllülük temelinde
gerçekleştirilmesi zorunluydu: "Kollektivizm ancak kölelere zorla dayatılabilir
ve bu tür bir kolektifleştirme insanlığın reddi anlamına gelir."

Dolayısıyla, anarşistlerle marksistler arasında temel farklılıklar vardır. Marx
özgürlükçü değildi, tarihe ve sınıf mücadelesine son derece determinist bir
bakış açısıyla yaklaştı. Ardılları olan Lenin, Stalin ve Mao, Marx'ın bu olumsuz
fikirlerini alıp genişleterek, kendi diktatörlüklerini akla yakın kılmak için
kullandılar ve söz konusu fikirlerden 'Parti her şeyin başında gelir' şeklindeki
teorilerini desteklemek için yararlandılar.

Diğer yandan, Marx ve Engels, haksız bir biçimde, pek çok anarşist tarafından
birer şeytan gibi gösterilir. Oysa, anarşistlerin pek çoğu, "Kapital"de ortaya
konmuş olan ekonomik çözümlemeyi büyük ölçüde kabul eder. "Kapital"de sunulan
fikirler, yüzlerce yıla yayılan araştırmaları bir araya getiren bir sentezdir.
Yine, bu fikirler, marksistlerin tekelinde değildir. Materyalist çözümleme
yöntemi ve Marx'ın kapitalizm eleştirisi, Marx ve Engels'in politikasını
benimsemeden kabul edilebilir. Söz konusu fikirler tüm dünya işçilerine aittir
ve bize düşen görev bunları yaygınlaştırmaktır.
