# Sosyalizm Üzerine Aykırı Notlar-5

*Yavuz Alogan*

Türkiye’deki 68 kuşağının “anarşizm” sözcüğüyle karşılaşması çok tuhaf
olmuştur. Gençler akademik özgürlüklerin sınırlarını genişletmek için yola
çıkmışlar, sonra sosyalizmin parlamenter olmayan yollarını aramaya
koyulmuşlardı. “Komünizm” halkın zihninde olumsuz bir yer edindiği için
“sosyalizm” sözcüğünü tercih ediyorlardı. Gel gör ki onlara “sosyalist” değil,
ısrarla “anarşist” deniyordu. Bu arada, sloganlar sopaları, sopalar silahları
çağırmış ve polisin desteklediği “faşist” gruplarla çatışmalar başlamıştı. Sağcı
gazetelerde ve radyo programlarında “anarşik” olaylar ya da “üniversitelerdeki
anarşi” hakkında yorumlar yapılıyor; “Marksist-Leninist, hatta Maoist grupların
öğrencilerle (!) çatışarak anarşik olaylar çıkardığı”ndan söz ediliyordu.

Radyo ve gazeteler “anarşistler”den söz ederken devrimci/sosyalist öğrenciler bu
sıfatı hiç üzerlerine alınmadılar. Onlar o sırada, Sol Yayınları’nın çıkardığı
Marksist klasikleri okuyorlardı ve içlerinde “ben anarşistim” diyen tek bir kişi
yoktu. Sol Yayınları’ndan çıkan Marksist klasiklerden, sosyalizmin büyük
üstatlarının “anarşizm”i mahkûm ettikleri anlaşılıyordu. Onlar, devlet
aygıtlarının tamamen yok edilmesi ve “devlet” kavramının kökten reddedilmesi
halinde, sosyalizmin kurulamayacağını, devrimci işçilerin Paris Komünü
sonrasında olduğu gibi kitlesel ölçekte boğazlanacaklarını ve devrimin yok
edileceğini söylüyorlardı.

Tabii o dönemde, Lenin’in “profesyonel devrimcilerden oluşan parti” görüşü ile
Sergey Neçayev’in 1869 tarihli “Devrimcinin Kateşizmi” başlıklı broşürü arasında
bağlantı kurabilecek veya gene Lenin’in “Devlet ve Devrim”indeki program ile
anarşistlerin o dönemde Çarlık Rusya’sında benimsedikleri program arasındaki
benzerlikleri görebilecek ve daha sonra olanları bir de bu ışık altında
düşünebilecek kadar meseleye vâkıf kimse de yoktu.

Türkiye’deki sosyalist öğrenciler 1961 Anayasası’nın sağladığı “kısmi özgürlük
ortamı”nda sosyalizme yönelerek ortalığı ayağa kaldırırlarken, Avrupa’da
yükselen öğrenci hareketleri tam bir anarşi cümbüşü yaşıyor ve kendi
devletlerini kökünden sarsıyorlardı. Onlar dünya savaşları, askeri işgaller ve
partizan savaşları görmüş, ellili yılların sonuna doğru nihayet sosyal refah
içinde yaşamaya başlamış ana babaların çocuklarıydı. Bu yüzden, isyan edecekleri
daha çok şey vardı. Bir kere reel sosyalizme ve onun tezlerine karınları
toktu. Sovyetler Birliği’ne ve Doğu Bloku ülkelerine zerre kadar sempati
duymuyorlardı. 1956 yılında Macaristan’da yetkililere dilekçe vermek için
yürüyüşe geçen öğrencilere ateş açılması ve halkın isyan etmesi üzerine Sovyet
tanklarının bu ülkeyi ezip geçmesi, Duvar’ın öte yanındaki sistemin nasıl bir
“sosyalizm” olduğunu onlara göstermişti. Çekoslovakya’nın 1968’de Varşova
kuvvetleri tarafından işgali aynı şeyi bir kez daha göstermiş, işgali protesto
etmek için kendini ateşe veren üniversite öğrencisi Jan Palach’ın vücudundan
yükselen alevler 68’i aydınlatan ışıklardan biri olmuştu. Nitekim Sorbonne ve
Nanterre üniversitelerinin işgal komiteleri, 17 Mayıs 1968 günü SSCB Komünist
Partisi’ne çektikleri telgrafta şöyle diyorlardı: “Titreyin bürokratlar,
uluslararası işçi konseylerinin gücü sizi kısa süre içinde yok edecek! Yaşasın
Kronştad denizcilerinin ve Maknovşçina’nın Troçki ve Lenin’e karşı
mücadelesi. Yaşasın 1956 Budapeşte Konseyci ayaklanması. Kahrolsun devlet!”

Batı’daki 68’li öğrencilerin bizdekiler gibi sosyalizmi keşfetmek, onun
tarihinden “dersler çıkarmak” gibi bir dertleri yoktu. Bunları zaten
biliyorlardı. Onlara göre ortodoks Marksizm’in barutu çoktan tükenmişti. Yeni
Sol “anarşizm”e doğru yol alıyor; Herbert Marcuse “anarko-sosyalizm”den söz
ederken, öğrenci hareketinin liderlerinden (daha sonra Avrupa Parlamentosu’nun
demagoglarından) Cohn-Bendit kendisini “Bakunin tarzında” Marksist (!) olarak
tanımlıyor; ABD’deki Kara Panterler, Bakunin ve Neçayev’in kitaplarını
basıyorlardı. Bir başka kesim de, Mao’nun Çin’de gerçekleştirdiği Kültür
Devrimi’ni savunuyor, “Yüz Çiçek Açsın, Yüz Fikir Yarışsın” sloganını yanlış
anlıyor ya da hiç anlamıyor (zira o sırada Çin’de yaşananların iç yüzü ne
Doğu’da ne de Batı’da biliniyordu); Franz Fanon’un Üçüncü Dünyacı Marksizm’i
üzerine çeşitlemeler yapıyor; öncü partiyi savunmasına rağmen Che Guevara’yı
“Yeni Bakunin” olarak görüyordu.

Bütün bu kargaşa içinde sabit olan tek bir hedef vardı: devletsiz toplum. 68’in
devrimci hareketleri, devletin olmadığı, özyönetimli, ihtiyaçlara göre kurulan
ve işleyen, komün tarzı, özgür ve liberter toplumların içinde yaşamak
istiyorlardı. İsyanları gerçekçi, hedefleri ütopik idi. James Rubin, “Dünya,
beslenmenin ve barınmanın özgür olduğu, her şeyin paylaşıldığı büyük bir komün
olacak,” diyordu; “Pentagon’un yerini de LSD* deney çiftliği alacak.”

Avrupa ve ABD’nin 68’i özünde anarşist bir hareketti. Şiirsel özgürlüğü
insanlığın bilincinde derin ve kalıcı izler bıraktı; gençlik kültürünü
dönüştürdü; sanatın bütün dallarında yeni arayışlara yol açtı.

Ama tabii her şenliğin bir sonu vardır. İsyanlar, mitingler, işgaller,
yürüyüşler, fikirler ve sloganlar sonsuza kadar devam edemez. İsyan,
örgütlenerek belirli bir hedefe yönelemezse erimeye başlar ve bu noktada da
Lenin’in müstehzi yüz hatları belirir.

Fransa’da işçiler greve çıkıp ardından fabrikaları işgal etmeye başladıklarında
işin rengi değişti. Burjuva devlet aygıtları II. Savaş’ın sonunda kitleselleşen
sol hareketleri dağıtırken kazandıkları büyük deneyimi kullanmaya
başladılar. Charles de Gaulle bir helikoptere binip Almanya’ya geçti ve oradaki
müttefik kuvvetler içindeki Fransız birliklerini Paris’e sevk etti. İşçiler
%15’lik bir ücret artışı üzerine fabrikalarına döndüler. Sistematik bir yıldırma
hareketinin ardından öğrenciler de aile evlerine çekildiler ya da tatile
çıktılar. 68 olayları bitti.

Kitlesel mücadele bitti, ama en kararlı ve en umutsuz gruplar kapitalizmin
çöküşünü hızlandırmak için tarihi zorlamaya karar verdiler. ABD’de Weathermen,
Almanya’da Baader-Meinhof Hareketi, İtalya’da Kızıl Tugaylar ve İngiltere’de
Öfkeli Tugaylar, kitlelerin dağıldığı ve hayal gücünü tutuşturan coşkuların
yatıştığı bir dönemde, kapitalist devletleri istikrarsızlığa sürükleyerek
kitleleri harekete geçirmek (“suni dengeyi bozmak”) için silahlı propagandaya
başladılar. 68 Hareketi’nin son perdesi bir dizi trajedinin üzerine
kapandı. Türkiye’de de benzer olaylar oldu. Ancak Avrupa’daki devletler isyancı
öğrencilerin karşısına, buradaki gibi, Komünizmle Mücadele Derneği ya da polis
destekli ülkücü dernekler türünden kuvvetleri çıkarmaya kalkışmadılar. 1973-74
resesyonu ufukta belirmişti. Batılı devletler işçi mücadelesiyle öğrenci
mücadelesinin birleşme tehlikesi karşısında, temsili demokrasi sistemini
zedelemeden, öğrencilerin kazanılmış haklarına dokunmadan, baskı aygıtlarını
kullanarak liberter hareketin sadece liderlerini ezdiler. (Türkiye’deki gibi
sola yönelik topyekûn bir saldırı ve sürekli bir nefret olmadı.)

Batı’da yaşananlar anarşizmin ilk yenilgisi değildi. İspanya İç Savaşı’yla
birlikte kapanan bir perde 68 olaylarıyla sadece biraz aralanmıştı. Bu aralıktan
anarşizmin son kez kitleselleşir gibi olduğu, mesajlarını siyasal ve kültürel
bir formda geniş kitlelere son kez ulaştırabildiği görüldü.


Anarşist hareket XIX. yüzyılın başlarında sosyal demokrasi kadar
güçlüydü. Marksistler ile Liberterler arasındaki bölünmenin hemen ardından
Saint-Imier Kongresi’nde (1872) kurulan Anarşist Enternasyonal, antikapitalist
eylemcilerden, devrimcilerden, işçilerden ve sendikacılardan oluşan geniş bir
taraftar kitlesi kazandı ve komünist hareketlerle elli yıldan fazla bir süre
rekabet etti.

Anarşistler 1905 ve 1917 Rus devrimlerinde önemli bir rol, 1911 Meksika
Devrimi’nde ise başat bir rol oynadılar. Almanya’da, Fransa’da ve İtalya’da
komünistlerden daha etkili oldular. I. Savaş’ın sona ermesinden yirmi yıl sonra
anarşistler sanayileşmiş bir ülkede kapitalizme karşı o zamana kadar
gerçekleştirilen en büyük devrimin, 1936-1937’de Cumhuriyetçi İspanya’yı
kaplayan toplumsal devrimin mızrak başı olacak kadar güçlüydüler.

Ancak fikirleriyle kitleleri devrimlere hazırlayan anarşistler, yükselen
devrimci dalganın hep altında kaldılar ve kapitalist ya da sosyalist devletlerin
baskı aygıtları, genellikle de devrimci dalganın tepesine yükselen komünist
örgütler tarafından dağıtıldılar. “Hakikat anı” geldiğinde anarşistler örgütlü
güçler karşısında tamamen silahsız olduklarını gördüler ve her defasında
yenilgiye uğradılar. Komünistlerin, iktidarı ele geçirme ve devletin bütün
aygıtlarını devralıp dönüştürerek yeni bir toplumun iktisadi ve sosyal
temellerini atma yeteneğini anarşistler tarihin hiçbir döneminde
sergileyemediler. Her defasında örgütlü güçler karşısında yenilgiye uğradılar,
katledildiler, esir kamplarına sürüldüler, isimleri tarihin kayıt defterinden
silindi ve lanetle anıldı. Bunda şaşılacak bir şey yok. Zira anarşistler devlet
kurmak, siyaset yapmak, güçler dengesini dikkate alarak strateji oluşturmak,
hatta hiyerarşik ve örgensel bir yapı halinde örgütlenmek bile
istemiyorlardı. Tarih boyunca daima, çok derin kültürel temelleri olan, en yüce
insani duyarlıkları yansıtan, gerçek bir eşitlik ve adalet özlemini dile getiren
mesajlarını kitlelere aktarmışlar, ancak kitleler onlardan aldıkları ateşle
daima örgütlü güçlerin peşinden gitmişler ve devrim anlarında yaşanan o büyük
özgürlük ışığını kaybederek pişmanlık içinde dağılmışlar, yeni devletlerin
tebaası olmuşlardır. Anarşistlerin maceraları Yunan trajedilerine taş çıkarır.

Anarşist hareketlerin gelişip güçlendiği, Rusya, İspanya ve İtalya gibi
ülkelerde komünal üretim tarzlarının ve anarşist fikirlerin derin tarihsel
kökleri vardı. Çarlık Rusyası’nda Narodnikler ve anarşist entelektüeller elli
yıldan fazla bir süre sayısız gizli ve yasal örgüt kurarak Rus köylülerini
eğitmişlerdir. İlk kırsal “sovyetler” kurulduğu zaman Menşeviklerin ve
Bolşeviklerin adı bile henüz konmamıştı. Ekim Devrimi sırasında Kırsal Sovyetler
ne Bolşeviklerin emriyle kuruldu ne de kendiliğinden zuhur etmiş bir
hareketti. Radikal bir toprak reformu fikri, Narodniklerin, anarşistlerin ve Sol
Sosyal Devrimci Parti’nin on yıllarca süren çabaları sayesinde Rus köylüsünün
bilincine iyice yerleşmişti. Bu bilinç ve tarihsel özdeneyim sayesinde köylüler
Ekim Devrimi sırasında ve hemen sonrasında toprak sahibi aristokrasiyi tasfiye
ederek kolektif yönetime geçebilmişlerdi. Her türlü liberter fikir Rus kırsalına
kuşaklar boyunca kök salmıştı.

Ekim devrimi sırasında anarşist işçiler fabrikaları Marksist işçilerle birlikte
işgal edip yönettiler. Ekim darbesini gerçekleştiren Askeri Devrimci Komite’de
dört anarşist yer alıyordu. Devrimden sonra Ukrayna’da yedi milyon insanın
yaşadığı bir bölge, anarşist-komünist Nestor Makhno’nun önderliğinde kolektif
üretim ve özyönetim (Batı’daki 68’lilerin Maknovşçina dedikleri) uyguluyordu.

Rus köylerinde olduğu gibi, İspanya’nın çeşitli kesimlerinde de geçmişi
XV. yüzyıla ya da daha da gerilere giden güçlü iktisadi özyönetim gelenekleri
vardı. İç Savaş’tan çok önce İspanya’nın Levant bölgesindeki sulama
sistemlerinde mülkiyeti ortak kaynaklar üzerinde kolektif özyönetim
uygulanıyordu. Devrim’in ve iç savaşın kırsal anarşist kolektifleri bu
topraklarda doğdu. Aragon, Katalonya ve Barselona gibi yerlerde de yüzyıllar
öncesinden kalma kolektivist deneyimler ve altmış yıldır süren bir anarşist
ajitasyon vardı.

Ortak mülkiyetli benzer kolektif yapılar ve tarihsel derinlik İtalya’da da
vardı. Anarşistlerin ilk ulusal kongresi 1876’da toplanmış, ilk anarşist
ayaklanma aynı yıl içinde Bologna’da gerçekleştirilmişti. Mussolini
devrildiğinde Kuzey İtalya’da açığa çıkan komünist kitle hareketlerinin içinde
özyönetimli anarşist işçi örgütleri ve bağımsız sendikalar da vardı.

II. Savaş’tan sonra bütün Avrupa’da her türlü bağımsız işçi örgütlenmesi,
anarşist sendikalar ve otonom gruplar meşhur gladyo örgütü ile devletler
arasındaki işbirliği sayesinde kuşatıldı ve etkisiz hale getirildi. Sovyet
sosyalizmini ya da reformcu sosyal demokrasiyi benimseyen partilere ve bu
partilerin uzantısı olan sendikalara ise dokunulmadı. Sendikalar hızla
ticarileşti; kapitalist şirketleri ya da hayır kurumlarını ya da mafya
örgütlenmelerini andıran devasa sendikal yapılar oluştu.

Avrupa bir duvarla bölünmüş, dünya bir dengeye oturmuş ve Soğuk Savaş
başlamıştı. Uzun kış uykusu 1968 Mayıs’ına kadar ve Paris duvarlarına şu sözler
yazılana kadar devam etti: “Ne tanrı ne patron ... Ne kadar tüketirsen o kadar
az yaşarsın ... Bütün iktidar hayal gücüne ... Yasaklamak yasaktır ... Gerçekçi
ol imkânsızı iste!”

1989-1992 arasında Sovyet komünizminin ve Doğu blokunun çökmesi, Çin’in
glastnostsuz bir perestroykayı benimseyerek kapitalizme geçmesiyle başlayan,
giderek Latin Amerika ülkelerinde Bolivarcı kıtasal ulusçuluğun gelişmesiyle
süren Marksizm’in itibar kaybı elbette yeni arayışlara yol açacaktı. Gelişmeler
XXI. yüzyılın başında anarşizmin farklı bir ışık altında görülmesine yol
açtı. Üstelik tek bir türünün, hatta bir ana damarının bile olmaması anarşist
fikriyata bir tür entelektüel otonomi de kazandırdı. Buna rağmen bugünün
anarşizmi fünyesi çoktan sökülmüş antika bir bombadan farksızdır. Fakat öte
yanda, anarşizmin birikimi, bütün ideolojileri, bütün kültürel ve sanatsal
akımları; sosyal bilimlerin, hatta psikoloji ve pedagojinin bütün dallarını
besler, donatır. Anarşizm, Murray Bookchin’le ekolojist, Emma Goldman’la
feminist, Albert Jay Nock’la anarko-kapitalist, Robert Nozick’le bireyci
anarşisttir. Hatta Mahatma Gandi’yle sivil itaatsizliği savunur; Tolstoy’la
biraz Hıristiyandır.

Anarşizm her zaman anti-kapitalist de değildir; bazen devleti ve siyaseti
dışlayarak piyasa güçlerinin serbestliğini insanlığın özgürleşmesi olarak
yorumlar; müdahalesiz serbest piyasa liberalizminde bireyin kendi yetenekleriyle
layığını bulmasını toplumsal adaletin bir gereği olarak görür. Anarşistler
özünde devlete karşıdırlar ve siyasetin yozlaştırıcı etkisinden kaçınırlar.

Böylesine karışık bir dünyada anarşizme sığınmanın, tarihsel hezimetleri
efsaneleştirerek pek çok öykü anlatmanın kendine özgü cazibesini de inkâr
etmemek gerekir. Günümüzde tarihsel mağduriyet/haklılık duygusu her türlü ezik
muhalifin en büyük gıdasıdır. Bugünün anarşizmi, bu ihtiyacı, örgütlenme
zahmetine girmeden karşılamanın en kestirme yoludur (çünkü örgütlenme hiyerarşi
ve bürokrasi getirecektir). Anarşist olmak, bugünün dünyasında size kimlik
kazandırır, tarihsel haklılık sağlar, entelektüel derinlik verir. Ayrıca bütün o
öyküler, Kronştad bahriyelilerinin, Madrid savunmasında Durrutti ve
Santillan’ın, Dresden barikatlarında kükreyen Bakunin’in kahramanlıkları ve
maceraları, Neçayev’in esrarı, Stalin’in kamplarında kurşuna dizilen
anarşistlerin direnişi vs. fevkalade heyecanlıdır ve zihne bambaşka bir küşâyiş
verir. Ancak Bertold Brecht’in şu sorusuna yanıt vermez: “Yarına ekmeğiniz
hani?”

Errico Malatesta bugünün dünyasında yaşasaydı ne yapardı, bilemeyiz. Ancak
Amerika’da bir otonom çiftlikte ya da Amsterdam’da bir liberter kitapçıda gün
boyu tarihi öyküler anlatarak pinekleyip, 1 Mayıs’larda eline siyah-kırmızı
bayrak alıp başına kara çaput bağlayarak şarkı söylemek için sokaklara
fırlamazdı herhalde.

Bugünün dünyasında sosyalistlerin anarşizmin kültürel mirasını inkâr etmeleri ve
onların tarihsel deneyimlerini ve felsefi derinliklerini görmezden gelmeleri
için hiçbir sebep kalmamıştır. Sosyalist devlet bürokrasilerinin resmi tarih
anlayışlarını tekrar tekrar üretmenin de kimseye bir faydası yoktur. Bu resmi
tarih enkazını eşeleyerek, yan yana getirildiğinde tutarlı olabilecek, bugüne ve
geleceğe ışık tutabilecek bir iki anlamlı parça bulmak da mümkün
değildir. Kapitalizme karşı iki yüzyıldır verilen mücadelenin hangi noktalarda
kesintiye uğradığını, nerelerde sürekliliğini koruduğunu değerlendirirken, her
türlü saplantıdan ve taraftarlık duygusundan arınmış geniş bir devrimci bakış
geliştirmek; bugünün dünyasında geçmişin bütün anti-kapitalist kültürüne sahip
çıkılarak nasıl “devrimci marksist” olunur, somut durumun somut çözümlemesi
nasıl yapılır, ona bakmak gerekir.

http://www.yarinlar.net/sayi-35-mart-2012/sosyalizm-uzerine-aykiri-notlar-5.html
