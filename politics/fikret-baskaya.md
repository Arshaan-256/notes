* Politika bir takım profesyonellerin işi olduğu sürece bir kere orada
  demokrasiden bahsedilemez. Yani politika yapma işinin profesyonel
  politikacıların işi olması demek, toplumun geri kalanını politikanın dışına
  atmak demektir. Hâlbuki bizim Türkçeye Fransızca “citoyen” sözcüğünden geçmiş
  olan “yurttaş”, “sitenin sorunlarıyla ilgilenen” anlamındadır. Site,
  devlettir. Yani yurttaş, politikayla ilgili olandır. Sen ondan vazgeçersen
  kamusal olana, politik olana müdahaleden feragat etmiş oluyorsun. O durumda
  da artık demokrasiden bahsetmek abestir. “Ben politikayla ilgilenmiyorum”
  demenin bir karşılığı yok. O zaman başkaları senin yerine ilgilenir ve
  ilgileniyor. Bu yaklaşım, sorunu görmezden gelmek, ondan kaçmak demek ama
  kaçmakla sorun cephesinde bir şey değişmiyor ki.

* Asıl söylenmesi ve bilinmesi gereken bu rejimin sorun çözme yeteneği de, öyle
  bir niyeti de yok. Dikkat edin, kitlelerden, halktan gelen hiçbir talebe
  Cumhuriyet kurulduğundan beri rejim olumlu bir cevap vermemiştir. “Bu yolu
  açarsak bunun sonu gelmez” diye düşünüyorlar, bildikleri tek şey, baskıyı,
  şiddeti ve terörü dayatmak… Tabii ideolojik manipülasyon yeteneklerinin de
  hakkın vermek gerekir. İnsanlar yurttaş olmayınca şeylerin seyri üzerinde
  etkili de olamıyor. İnsanda yurttaş bilinci olacak ki, kendine ait sözü,
  iddiası, kendine ait talepleri olacak. “Hayır” deme yeteneği olacak. Yurttaş
  değil ki, tebaa. [...] Geride kalan dönemde Padişahın kulu, Cumhuriyetin
  vatandaşı olma başarısını gösteremedi.

[Kaynak](http://ozguruniversite.org/2018/01/05/fikret-baskaya-paradigma-iflas-etti-diyoruz-olum-saatini-soruyorlar-roportaj-ozlem-akarsu-celik/)

---

* Devlet aslında bir suç örgütüdür. Düşmansız yapamaz, varlığını “düşmanın”
  varlığına borçludur. Bu yüzdende düşman üretmek, yeniden üretmek zorundadır.
  Bu amaçla da sürekli olarak teröre başvurur. Kelimelerin, kavramların ne
  anlama gelmesi ‘gerektiğine’ devletin adamları  karar verir ama bu dünyada,
  bu sınıflı toplumlarda herkes için aynı anlama gelen bir kelime, bir kavram
  mümkün değildir. Devlet neyin terör, kimin terörist olduğuna karar verir ve
  gereğini yapar…Sözde suçla, suç örgütleriyle mücadele ettiği söylenir ama
  asıl suçu ve suçluyu üreten-yaratan  devletin kendisidir...

* Ve fakat direnmeye kalktığında karşısında siyasi otoriteyi (devletin
  işkencecisini, polisini, jandarmasını, duruma göre savcısını hakimini,
  hapishanesini, celladını) bulur ve devlet tarafından katli vacip terörist
  ilan edilir.

* Türkiye Siyonist rejimi ilk tanıyan Müslüman ülkeydi. Oysa, Türkiye’nin
  mazlum halklara örnek olduğu, onlara ‘kurtuluşun yolunu gösterdiği”
  söylenir. T.C. 1962 yılında Birleşmiş Miletler’de Cezayir’in bağımsızlığının
  oylandığı oturumda kolonyalist Fransa tarafında oy kullanmıştı. 1955 yılında
  bağımsızlığını yeni kazanmış ve halen bağımsızlık mücadelesi veren sömürge
  halkları ünlü Bandung Konferansı’nı (Endonezya’da) toplamışlardı.
  O konferansta Türk delegasyonu Sömürgeciler lehine kulis yapmıştı. Ne zaman
  ezilen halklar sömürgeci-emperyalist devletlerle karşı karşıya gelse, T.C.
  hep sömürgeci-emperyalist kamp tarafında saf tuttu...

[Kaynak](http://ozguruniversite.org/2016/11/07/asil-teror-devlet-terorudur-fikret-baskaya/)

---

Entelektüelin ayırdedici niteliği, onun siyasal iktidardan ve siyasal iktidarın
gerisindeki egemen sınıflardan bağımsızlığı, siyasal iktidar karşısında
eleştirel bir tavır içinde olmasıdır. Bu niteliklerinden ötürü entelektüel,
siyasal iktidarla da iyi geçinemeyen biridir. Burada önemli olan zihinsel ve
moral (ahlâkî) bir eğilimdir. Ve bu eğilime uygun davranabilme, tavır alabilme
yeteneğidir.

[...] entelektüelin misyonu, gerçeğin çarpıtılmış biçimiyle savaşmaktır.
Gerçeğin saptırılmış (ideolojik) bir versiyonunu topluma kabul ettirmeye
çalışan devletin ve bu işleve koşulmuş aydınların,
aldatıcıların ipliğini pazara çıkarmaktır. Açıklıktan yana olmayan,
gerçeğin ortaya çıkmasından zarar görecek olan sınıflara karşı gerçeği savunan,
tek kelimeyle gerçeğin ortaya çıkmasından yana tavır koyan kişidir. Bu anlamda
egemen sınıflar ve onların adamları tarafından yaratılan hurafeleri sergilemek,
mistifiye (aldatılma) edilmiş olanı demistifiye (yaratılan efsaneyi yıkmak
anlamında) etmektir.

Her sınıflı toplumda iktidardaki sınıflar, sömürüyü gizlemek, sömürü ve baskıyı
meşrulaştırmak, mevcut düzenin değişmez-liğini kabullendirmek amacıyla
efsaneler, hurafeler üretirler. Kurulu düzenin devamı,
ideolojik bulanıklığın sürdürülmesine ve hurafelerin egemen kılınmasına
bağlıdır.

Mustafa Kemal, Nutukta; Osmanoğulları zorla, Türk Milletinin hakimiyet
ve saltanatına el koymuşlardı. Bu tasallutlarnıı altı asırdan beri idame
eylemişlerdi, şimdi de Türk Milleti bu mütecavizlerin hadlerini bildirerek,
hakimiyet ve saltanatı isyan ederek bilfiil eline almış bulunuyor, 16 diyor.
Bu durumda İstanbul'un fetih yıldönümlerinde ve daha başka bir sürü
yıldönümlerde yapılan törenleri anlamak zorlaşır! Diğer yandan da yok sayılan
veya inkâr edilen şeylerle övünülüyor. Örneğin Türklerin tarih boyunca
kurdukları en büyük devletin Osmanlı Devleti olduğu söyleniyor!

Aslına bakılırsa, Türkiye'deki sol düşüncenin teorik-ideolojik geri planında,
Stalinizmle Atatürkçülüğün melezlenmiş bir versiyonu vardı.

Stalinizmin ipliğinin pazara çıktığı bir dönemde, Türk sosyalistlerinin
bağnaz birer Stalinist kesilmeleri onların her tarihsel dönemde yaya
kaldıklarını da bir defa daha gösteriyordu. Aslında bu, Türk entelijansiyasının
bir özelliğidir. Üretilmesine pek katılmadıkları çağdaş düşünceyle hep
belirli bir gecikmeyle tanışıyorlar. Her seferinde pazara geldiklerinde pazarı
dağılmış buluyorlar... Türk sosyalistlerinin Stalinizme olan
hayranlıklarını ve bağlılıklarını talihsiz bir rastlantı eseri saymak
herhalde doğru olmaz. Artık, Sovyetler Birliği'ndeki sosyo-ekonomik düzenin
sosyalist değil, sosyalizmin bir karikatürü olduğunu sağır sultanın bile
duyduğu bir ortamda Stalinizme dört elle sarılmaları, sınıfsal yapılarının ve
ideolojik referanslarının bir sonucuydu. O kadar ki işi, Sovyet yöneticileri
ülkelerindeki rejimin sosyalist olmadığını itiraf ettiklerinde onları
revizyonistlikle suçlamaya kadar vardırarak, gülünç durumlara düşenleri bile
var!... Bürokratik, devletçi, halka yukarıdan bakan Türk
sosyalistlerine sosyalizmin bürokratik yozlaşmaya uğramış bir versiyonu
pek uygun düşüyordu. Bürokrasinin iktidar ortaklığının sona erdiği, 1950'li
ve 1960'lı yıllarda sosyalizm, aydınlar için yeniden etkin bir
meşrulaştırma, dolayısıyla da iktidarı ele geçirme aracı olabilirdi. Gerçekten
de 1960'ların başında sosyalist ideoloji, bürokrasinin iktidar ortaklığının
sona erdiği bir dönemde, iktidarı yeniden ele geçirmenin bir aracı olarak
görülüyordu.

Gramsci'ye göre; yeni bir ideolojinin toplumun tüm kesimlerinde hegemonya
kurabilmesi için o ideolojinin sahibi ve taşıyıcısı olan ve tarih sahnesine
çıkan yeni sınıfın, üretici güçleri geliştirmesi, ekonominin üretici temelini
dönüştürerek, bir önceki tarihsel döneme göre önemli bir ilerleme sağlaması,
tarihsel olarak geri olan sınıfa karşı yürüttüğü, devlet aygıtını ele geçirme
mücadelesinde kendi çıkarlarını gerçekleştirirken, toplumun diğer kesimlerini
de bütünüyle ihmal etmemesi, dolaysız üretici kesimlere de önceki duruma göre
bir şeyler vermesi gerekir. Başka bir ifade ile yeni egemen sınıfın bir önceki
dönemin geçerli ideolojisinden farklı bir ideolojiyi geniş halk yığınlarına
kabul ettirebilmesi için, toplumun diğer sınıflarının yaşam koşullarında en
azından kısmi bir iyileşme sağlaması gerekir.

Resmî ideoloji üretmenin yerini resmî ideolojinin eleştirisi almadıkça, gerçek
anlamda aydınlanma mümkün olamayacaktır.

Resmî ideolojinin geçerli olduğu Türkiye gibi sosyal formasyonlarda, devlet
politikalarına ters düşen bilgiye izin verilmez. Resmî ideolojiye ters düşmek
veya onu eleştirmek cezaî yaptırımlarla engellenmek istenir. İnsanların
ülke yararlarına ters düşen düşünce üretmeleri kesinlikle yasaktır.
Ülke yararının ne olduğuna da kendileri karar verirler. Kurulu düzene eleştirel
yaklaşan herkes kötü düşüncelidir, ülke yararlarını ve bütünlüğünü
tehlikeye atar, birlik ve beraberliği zedeler, ulusal duyguları
zayıflatır vb... İnsanlar, düşünceleri, iyi ve kötü, yararlı ve
zararlı diye sınıflandırılır. Kötü ve zararlı düşünceler ve
sahipleri yasal kovuşturmaya maruzdurlar. Böyle bir toplumun çağdaş ve
demokratik olması da, kalkınabilmesi de olanaksızdır. Batı Ortaçağı'nda
doğruların tespiti kilise adamları tarafından yapılırdı. Bizim
Cumhuriyetimizde de yasalar ve uygulayıcılar bu işi yapıyorlar. Eleştiri
yollarının tıkandığı bir toplum, kendisi hakkında düşünme yeteneğine sahip
değildir.

Yönetici bürokratik aydınlar toplumun temeline dokunmadan onu yerinden
oynatabileceklerini sandılar. Oysa bir önceki dönemin üretim ilişkileri
değişmediği sürece, insanlara şapka giydirmek, klasik Batı müziği dinletmek,
Latince öğretmek vb. çağdaş bir toplum oluşturmak için yeterli olmayacaktı.

[Kaynak](http://www.ufkumuz.com/aydinlar-ve-resmi-ideoloji-570yy.htm)
