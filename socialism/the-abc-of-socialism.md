# Sosyalizmin Alfabesi

*Leo Huberman*

## Kapitalizmin Sosyalist Açıdan Tahlili

* İşçi, kendisini, bir işverene kiraladığı zaman, ona ürettiği şeyi değil,
  üretme gücünü satar.
* İşveren, işçiye sekiz saatlik çalışması ile yarattığı ürünün karşılığını
  ödemez, sekiz saat çalışması için para verir.
* İşçiye verilen ücretle, ürettiği değer arasında bir fark olması *gerekir*,
  yoksa işveren onu kiralamazdı. İşçinin ücret olarak aldığı ile ürettiği
  metanın değeri arasındaki farka, *artı-değer* denir.
* Artı-değer, işverene giden kardır. İşveren, emek gücünü, bir fiyattan satın
  alır ve emeğin ürününü daha yüksek bir fiyata satar. Farkı, yani artı-değeri,
  kendisine alıkoyar.
* Karları arttırmanın yolu, işçilere, gittikçe daha fazla metayı, gittikçe artan
  bir hızla, gittikçe azalan bir maliyetle ürettirmektir.
* "Emperyalizm, sanayinin büyük denetçilerinin anayurtta satamadıkları ya da
  kullanamadıkları malları ve sermayeyi elden çıkartmak için dış pazarlar ve
  yatırım alanları arayarak, servet fazlalarının yatağını genişletmesidir." -
  J. A. Hobson
* Zengin azınlığın, emekçi çoğunluk üzerinde, toplumsal ve ekonomik
  egemenliğinin sürüp gitmesini sağlayacak güce sahip bir kurumun varlığı
  zorunludur. Böyle bir kurum vardır: bu devlettir.
* Devletin, egemen sınıfın bir silahı olduğunu Adam Smith, daha 1776 yılında
  farketmişti. Ünlü kitabı, *The Wealth of Nations*'da şöyle yazıyordu: "Sivil
  hükümet, mülkiyetin güvenliğini korumak için kurulduğu sürece, aslında
  zenginin yoksula karşı ya da biraz malı-mülkü olanın, olmayana karşı
  savunulması için kurulmuştur."
* "Diyelim ki, Washington'a gidiyorsunuz ve hükümetinizle görüşmek
  istiyorsunuz. Sizi nezaketle dinleseler bile, asıl sözü geçen kimselerin büyük
  bankerler, büyük imalatçılar, büyük tüccarlar, demiryolu şirketleri ile
  denizyolları şirketlerinin başındaki kimseler olduğunu göreceksiniz. [...]
  Birleşik Devletler hükümetinin efendileri, Birleşik Devletler kapitalistleri
  ve imalatçılarıdır." Gerçekleri ortaya döken bu tümceler, Woodrow Wilson'ın
  1913 yılında yazdığı bir kitapta yayımlanmıştır. Yazar, ne söylediğini bilecek
  bir yerde bulunuyordu. O sıra Birleşik Devletler'in *başkanıydı*.


## Kapitalizmin Sosyalistçe Suçlanması

* İnsanın üretme gücündeki artış, yoksulluğun ve sefaletin ortadan kalkmasını
  sağlamış olmalıydı.
* Bolluğun ortasında açlık, varlığın içinde kıtlık, zenginliğin göbeğinde
  yoksulluk vardır.
* Kapitalist sistem, verimsiz, müsrif, akıldışı ve adaletsizdir.
* Verimsiz ve müsriftir, çünkü, çünkü, en iyi işlediği yıllarda bile, üretim
  mekanizmasının beşte-biri kullanılmıyor.
* Verimsiz ve müsriftir, çünkü, devre devre çöküntüler oluyor ve o zaman üretim
  kapasitesinin değiş beşte-biri, yarısı atıl kalıyor.
* Verimsiz ve müsriftir, çünkü, insanın gereksinmeleriyle ilgilenmek yerine,
  gitgide artan fiyatlarla ve karla ilgilendiği için, ekinlerin ve malların göz
  göre göre yok edilmesine izin verir.
* Halkı, gereksinmeleri olan patatesle, kahveyle, sütle, meyveyle beslemek değil
  de, elden geldiğince yüksek fiyat ve kar elde etmekle ilgilenen bir ekonomi
  için, sırası gelince arzı sınırlamak, amacına ulaşmanın bir başka yoludur.
* Kapitalizmin en büyük israfı savaştır.
* Kapitalist sistem, halkı birbiriyle çatışan sınıflara böldüğü için de akla
  aykırıdır.
* İşçi, teoride, istediğini yapabilen *özgür* bir kişidir. Oysa aslında,
  özgürlüğü, çok sınırlıdır. İşçi, yalnız işverenin önerdiği ezici koşulları
  kabullenmek -ya da açlıktan ölmek- özgürlüğüne sahiptir.
* "[...] Oğullarımızla kızlarımızın büyük çoğunluğu için, elde etmeyi
  umabilecekleri eğitim türü ve miktarı, yeteneklerine değil, tesadüfen
  doğdukları aileye veya topluluğa ya da daha beteri, ana-babalarının
  derilerinin rengine ya da dinlerine bağlı kalmaktadır." - Cumhurbaşkanlığı
  Yüksek Eğitim Komisyonunun 1947 tarihli raporundan.


## Değişmeyi Savunanlar

* Sosyalizm, kapitalizmin tersine, üretim araçlarında özel mülkiyetin yerine
  ortak mülkiyetin, kar için anarşik üretimin yerine kullanım için planlı
  üretimin bulunduğu bir sistemdir.
* Ütopyacıların sosyalizmi, adaletsizliğe karşı insanca bir duygu üzerine
  kurulmuştu. Marx ve Engels'in sosyalizmi ise, insanın tarihsel, ekonomik ve
  toplumsal gelişmesinin incelenmesi üzerine kurulmuştur.
* Karl Marx, hiçbir ütopya tasarlamamıştır. Geleceğin toplumunun nasıl
  işleyeceği konusunda hemen hemen hiçbir şey yazmamıştır. Geçmişin toplumunun,
  bugünkü toplum durumuna gelene kadar, nasıl doğduğu, geliştiği ve çürüdüğü
  konusuna büyük bir ilgi duymuştur.
* [...] Marx, yarının ekonomik kurumları üzerinde zaman harcamamıştır. Zamanının
  hemen hemen hepsini, bugünün ekonomik kurumlarının incelenmesine vermiştir.
* Marx, sosyalizmi bulutlar üzerinden yere indirdi, onun belirsiz bir umut
  olmayıp, insan soyunun tarihsel gelişiminde bir sonraki adım, kapitalist
  toplumun evriminin zorunlu ve kaçınılmaz bir sonucu olduğunu gösterdi.
* Her uygarlıkta ekonomi, politika, yasalar, din, eğitim birbirine bağlıdır; her
  biri ötekine dayanır, ve oluş nedeni ötekilerine bağlıdır. Bütün bu güçler
  içinde ekonomi en önemlisidir, temel etmendir.
* Hak, adalet, özgürlük ve benzeri kavramlar, yani her toplumda bulunan fikirler
  dizisi, o toplumun ulaştığı ekonomik gelişimin belirli aşamasına uygun düşer.
* "Şimdiye kadarki bütün toplumların tarihi, sınıf savaşımları tarihidir."
  (*Manifesto*'dan)
* Devlet, egemen sınıfın yarattığı bir şeydir. O, mevcut sistemi korumak için
  kurulmuştur ve bu amaçla sürdürülmektedir.
* "Modern devletin yönetimi, tüm burjuvazinin ortak işlerini yöneten bir
  komiteden başka bir şey değildir." (*Manifesto*'dan)
* Kapitalist toplumda devletin ilk görevi, kapitalist sınıfın işçi sınıfı
  üzerindeki egemenliğinin temelini oluşturan üretim araçları üzerindeki özel
  mülkiyeti savunmaktır. Bundan şu sonuç çıkar ki, eğer işçi sınıfının amacı,
  üretim araçları üzerindeki özel mülkiyeti ortadan kaldırmaksa, egemen sınıfın
  devletini yıkmalı ve onun yerine kendi devletini koymalıdır.
* Sosyalizmin amacı, bir sınıfın egemenliği yerine bir başka sınıfın
  egemenliğini koymak değil, bütün sınıfların büsbütün ortadan kaldırılmasıdır.
* Marx, kapitalist sistemi, insanlığın gelişim tarihinin bir parçası olarak
  görmüştür.
* [...] Kapitalizm, esas olarak geçici bir toplumsal sistemdir ve bütün diğer
  toplum biçimleri gibi bir önceki sistemden doğmuş ve gelişmştir; zamanı
  gelince çökecek ve yerini başka bir sistem alacaktır.


## Sosyalizm

* Sosyalizm, ne şeytanları meleğe dönüştürecek, ne de cenneti yeryüzüne
  indirecek. İddia edilen şeyler, sosyalizmin, kapitalizmin belli başlı
  kötülüklerine çözüm bulacağı, sömürüyü, sefaleti, güvensizliği, savaşı ortadan
  kaldıracağı ve insanlara daha büyük bir refah ve mutluluğun kapılarını
  açacağıdır.
* [...] Sosyalist ekonomi, planlı ekonomi olmak *zorundadır*, ve eğer planlı
  ekonomi olanaksız ise sosyalizm de olanaksız demektir.
* Kapitalist toplumda insanların çoğu, çalışmak zorunda oldukları için çalışır.
* Sosyalist toplumda en yüksek ücreti alan kimse bile, bunu, çalışmasıyla
  hakettiği sürece alır.
* Daha çok ya da daha iyi çalışarak daha yüksek ücret alması, onun başkalarından
  daha iyi yaşamasını sağlar, ama hiç kimseyi sömürmesine elvermez.
* [...] Herkese, yetenekleri ile orantılı ücretsiz eğitim sağlanır; herkese bu
  mesleklere giriş kapıları ardına kadar açık tutulur.
* Sosyalizm ile komünizm, her ikisi de, kullanım için üretim yapan sistemler
  olması ve üretim araçlarının mülkiyetinin kamuya ait bulunması ve merkezi
  planlamaya dayanması bakımından benzer sistemlerdir. Sosyalizm, doğrudan
  doğruya kapitalizmden doğum gelişir, yeni toplumun ilk biçimidir. Komünizm
  daha ileri bir gelişme ya da sosyalizmin *daha yüksek bir aşamasıdır*.
* Herkesten yeteneğine göre, herkese *emeği* kadar (sosyalizm)
* Herkesten yeteneğine göre, herkese *gereksinmesi* kadar (komünizm)
* İşe göre, yani yapılan işin nitelik ve niceliğine göre, sosyalist dağıtım
  ilkesi, hemen uygulanması olanaklı ve pratik bir ilkedir. Öte yandan,
  gereksinmeye göre komünist dağıtım ilkesi, hemen uygulanması olanalı bir ilke
  değil, son bir hedeftir.
* Sosyalizm, kapitalizmden komünizme geçişte zorunlu bir aşamadır.
* Komünistler, işçi sınıfı ile müttefiklerinin, durumu elverir elvermez,
  devletin yapısında temelli bir değişiklik yapması gereğine inanırlar;
  kapitalistlerin bir sınıf olarak varlığına son verme ve en sonunda sınıfsız
  bir topluma ulaşma sürecinde, işçi sınıfı üzerinde kapitalist diktatörlük
  yerine, kapitalist sınıf üzerinde işçi sınıfı diktatörlüğünü
  kurmalıdırlar. Sosyalizm, yalnızca, eski kapitalist hükümet mekanizmasını
  devralmak ve bunu kullanmakla kurulamaz. İşçiler, eski devlet aygıtını
  parçalamalı ve kendi devlet aygıtlarını kurmalıdırlar. İşçi devleti, eski
  egemen sınıfa, bir karşı-devrim örgütleme olanağı vermez. Kapitalist
  direnmenin doğduğu yerlerde, bunu ezmek için, silahlı gücünü kullanmalıdır.
* Sosyalistler ise devletin niteliğinde temel bir değişiklik yapılmadan,
  kapitalizmden sosyalizme geçilebileceğine inanmaktadırlar. Bu görüşte
  olmalarının nedeni, kapitalist devleti esas olarak, kapitalist sınıfın
  diktatörlüğünün bir kurumu olarak değil de, daha çok onu ele geçiren sınıfın
  kendi yararına kullanabileceği yetkin bir mekanizma olarak kabul
  etmeleridir. Bu durumda, iktidardaki işçi sınıfının eski kapitalist devlet
  aygıtını yıkmasına ve kendisininkinikurmasına gerek yoktur. Sosyalizme doğru
  yürüyüş, kapitalist devletin demokratik çerçevesi içinde adım adım
  gerçekleştirilebilir.
* İki tür özel mülkiyet vardır: Niteliği gereği kişisel olan mülkiyet vardır:
  kişisel tatmin için kullanılan tüketim malları. Bir de, kişisel nitelikte
  olmayan özel mülkiyet türü vardır: üretim araçları mülkiyeti. Bu tür mülkiyet,
  kişisel tatmin için değil, tüketim mallarının üretimi için kullanılır.
* Sosyalizmde, işçiler tarafından üretilmiş olup da kapitalistin karı biçiminde
  ellerinden alınan servet, daha çok özel mülkiyet, yani daha çok elbise, daha
  çok mobilya, daha çok yiyecek-içecek, daha çok sinema bileti satın
  alabilmeleri için gene işçilerin olur.
* Kullanım ve eğlence için daha çok özel mülkiyet vardır, ama ezme ve sömürme
  için özel mülkiyet yoktur.
* Toplum, çıkarları karşıt olan sınıflara bölündüğü sürece sınıf savaşımının
  varlığı zorunludur.
* Sosyalizm, özü gereği, sınıfsız bir toplum yaratır.
* [...] İnsanlığın büyük çoğunluğu için özgürlük haklarla değil, ekmek, tatil ve
  dinlenme, güvenlikle ölçülür.
* "Dünyanın her yerinde, halkın, eğer istiyorlarsa ve güçleri yetiyorsa,
  ayaklanma, mevcut hükümeti devirme ve kendi isteklerine daha iyi uyan bir
  yenisiin kurma hakkı vardır. Bu, en değerli ve en kutsal haktır -- bir hak ki,
  dünyayı kurtarıp özgürleştireceğine umudumuz ve inancımız vardır. Bu hak,
  mevcut devletin bütün halkının kullanmaya karar vereceği durumlarla da sınırlı
  değildir. [...] Böyle bir halkın çoğunlukta olan bir kesimi, arasına karışmış
  ya da kendisiyle yanyana duran bir azınlığı bu harekete karşı koyduğu için
  devirerek, devrim yapabilir. Bizim devrimimizde, torilerin durumu, işte tam bu
  azınlığın durumu gibiydi: Devrimlerin bir niteliği de, eski yollar ya da eski
  yasalar doğrultusunda gitmek değil, her ikisini de parçalayıp yenilerini
  yapmaktır." - Abraham Lincoln


### Kişiler

* J. A. Hobson
* Adam Smith

### Kitaplar

* The Wealth of Nations (Adam Smith)
